Warszawa, 7 listopada 2018 r.

Informacja

po

posiedzeniu

Rady

Polityki

Pieniężnej

w dniach 6-7 listopada 2018 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
W gospodarce światowej utrzymuje się dobra koniunktura, choć w części gospodarek
pojawiły się sygnały jej osłabienia. W strefie euro wzrost PKB w III kw. obniżył się oraz
pogorszyły się niektóre wskaźniki koniunktury. Jednocześnie w Stanach Zjednoczonych
wzrost gospodarczy nieznacznie przyśpieszył, co potwierdza, że koniunktura w tej
gospodarce jest wciąż bardzo dobra. Z kolei w Chinach tempo wzrostu aktywności
gospodarczej stopniowo się obniża.
Zwiększenie się niepewności dotyczącej perspektyw globalnej koniunktury
przyczyniło się do pewnego pogorszenia nastrojów na międzynarodowych rynkach
finansowych. Jednocześnie obniżyły się nieco ceny surowców energetycznych, po ich
wcześniejszym silnym wzroście. Relatywnie wysoki poziom tych cen nadal przyczynia się
do podwyższenia inflacji w wielu krajach. Jednocześnie inflacja bazowa w otoczeniu
polskiej gospodarki, w tym w strefie euro, pozostaje umiarkowana.
Europejski Bank Centralny utrzymuje stopy procentowe na poziomie bliskim zera, w
tym stopę depozytową poniżej zera. Jednocześnie EBC nadal skupuje aktywa finansowe,
choć zmniejszył skalę skupu i zapowiada jego zakończenie z końcem 2018 r. Rezerwa
Federalna Stanów Zjednoczonych kontynuuje stopniowe zacieśnianie polityki pieniężnej.
W Polsce napływające dane wskazują na utrzymywanie się dobrej koniunktury, choć
w III kw. wzrost PKB był prawdopodobnie niższy niż w I połowie 2018 r. Wzrostowi
aktywności gospodarczej nadal sprzyja rosnąca, choć nieco wolniej niż w poprzednich
kwartałach, konsumpcja wspierana przez zwiększające się zatrudnienie i płace oraz
bardzo dobre nastroje konsumentów. Towarzyszy temu wzrost inwestycji.
Mimo relatywnie wysokiego wzrostu gospodarczego oraz szybszego niż w ubiegłym
roku wzrostu płac dynamika cen konsumpcyjnych pozostaje umiarkowana. Jednocześnie
inflacja po wyłączeniu cen żywności i energii jest nadal niska.
Rada zapoznała się z wynikami listopadowej projekcji inflacji i PKB przygotowanej
przy założeniu niezmienionych stóp procentowych NBP. Zgodnie z listopadową projekcją
z modelu NECMOD roczna dynamika cen znajdzie się z 50-procentowym
prawdopodobieństwem w przedziale 1,7–1,9% w 2018 r. (wobec 1,5–2,1% w projekcji z
lipca 2018 r.), 2,6–3,9% w 2019 r. (wobec 1,9–3,5%) oraz 1,9–3,9% w 2020 r. (wobec 1,7–
3,9%). Z kolei roczne tempo wzrostu PKB według tej projekcji znajdzie się z 50-

procentowym prawdopodobieństwem w przedziale 4,4–5,2% w 2018 r. (wobec 4,0–5,2%
w projekcji z lipca 2018 r.), 2,7–4,4% w 2019 r. (wobec 2,8–4,7%) oraz 2,3–4,2% w 2020 r.
(wobec 2,4–4,3%).
W ocenie Rady bieżące informacje oraz wyniki projekcji wskazują na relatywnie
korzystne perspektywy krajowej koniunktury, choć w kolejnych latach nastąpi
prawdopodobnie stopniowe obniżenie się wzrostu PKB. Zgodnie z projekcją, w 2019 r.
m.in. w wyniku pozostającego poza oddziaływaniem polityki pieniężnej wzrostu cen
energii inflacja prawdopodobnie przekroczy 2,5%, choć pozostanie w przedziale odchyleń
od celu. W średnim okresie ograniczająco na dynamikę cen będzie natomiast
oddziaływało oczekiwane spowolnienie dynamiki wzrostu gospodarczego. W efekcie, w
horyzoncie oddziaływania polityki pieniężnej inflacja będzie kształtować się w pobliżu
celu inflacyjnego.
Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.
Rada przyjęła Raport o inflacji – listopad 2018 r.

