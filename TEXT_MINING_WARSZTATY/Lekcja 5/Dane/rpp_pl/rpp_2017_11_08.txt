Warszawa, 8 listopada 2017 r.

Informacja

po

posiedzeniu

Rady

Polityki

Pieniężnej

w dniach 7-8 listopada 2017 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
W gospodarce światowej trwa ożywienie koniunktury. W strefie euro utrzymuje się
wyższy niż w ubiegłym roku wzrost gospodarczy. Przyczynia się do tego poprawa
sytuacji na rynku pracy, dobre nastroje podmiotów gospodarczych, a także ożywienie w
handlu międzynarodowym. W Stanach Zjednoczonych dynamika PKB w III kw. była
zbliżona do obserwowanej w poprzednim kwartale pomimo negatywnego wpływu
niekorzystnych zjawisk atmosferycznych na aktywność gospodarczą. W Chinach wzrost
gospodarczy w III kw. nieznacznie spowolnił.
Mimo ożywienia globalnej koniunktury inflacja za granicą pozostaje umiarkowana.
Przyczynia się do tego wciąż niska wewnętrzna presja inflacyjna w wielu krajach.
Jednocześnie w ostatnim czasie nastąpił pewien wzrost cen niektórych surowców, w tym
ropy naftowej.
Europejski Bank Centralny utrzymuje stopy procentowe na poziomie bliskim zera,
w tym stopę depozytową poniżej zera. Jednocześnie EBC wydłużył czas funkcjonowania
programu skupu aktywów finansowych co najmniej do września 2018 r., ograniczając
przy tym miesięczną skalę skupu w tym okresie o połowę. Rezerwa Federalna Stanów
Zjednoczonych rozpoczęła natomiast zmniejszanie swojej sumy bilansowej.
W Polsce miesięczne dane sygnalizują, że w III kw. dynamika PKB była
prawdopodobnie wyższa niż w poprzednim kwartale. Głównym czynnikiem wzrostu
pozostał popyt konsumpcyjny wspierany przez wzrost zatrudnienia i płac, wypłaty
świadczeń oraz bardzo dobre nastroje konsumentów. Jednocześnie szybszy niż w I
połowie br. wzrost produkcji budowlano-montażowej wskazuje na prawdopodobne
ożywienie inwestycji.
Roczna dynamika cen konsumpcyjnych utrzymuje się na umiarkowanym poziomie.
Wzrosły wszystkie miary inflacji bazowej, chociaż pozostają one na umiarkowanym
poziomie.
Rada zapoznała się z wynikami listopadowej projekcji inflacji i PKB przygotowanej
przy założeniu niezmienionych stóp procentowych NBP. Zgodnie z listopadową projekcją
z modelu NECMOD roczna dynamika cen znajdzie się z 50-procentowym
prawdopodobieństwem w przedziale 1,9-2,0% w 2017 r. (wobec 1,6-2,3% w projekcji z
1/2

MERGEFORMA
T

lipca 2017 r.), 1,6-2,9% w 2018 r. (wobec 1,1-2,9%) oraz 1,7-3,7% w 2019 r. (wobec 1,3-3,6%).
Natomiast roczne tempo wzrostu PKB według tej projekcji znajdzie się z 50-procentowym
prawdopodobieństwem w przedziale 3,8-4,6% w 2017 r. (wobec 3,4-4,7% w projekcji z
lipca 2017 r.), 2,8-4,5% w 2018 r. (wobec 2,5-4,5%) oraz 2,3-4,3% w 2019 r. (wobec 2,3- 4,3%).
Biorąc pod uwagę aktualne informacje, w tym wyniki listopadowej projekcji, Rada
ocenia, że w najbliższych latach inflacja będzie kształtowała się w pobliżu celu
inflacyjnego. W efekcie obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.
Rada podjęła uchwałę w sprawie stóp rezerwy obowiązkowej. Zgodnie z tą uchwałą
stopa rezerwy obowiązkowej od środków pozyskanych co najmniej na 2 lata będzie
wynosiła 0%. Uchwała wchodzi w życie z dniem 1 marca 2018 r. i ma zastosowanie
począwszy od rezerwy obowiązkowej podlegającej utrzymaniu od dnia 30 kwietnia
2018 r.
Rada przyjęła Opinię do projektu Ustawy budżetowej na rok 2018.
Rada przyjęła Raport o inflacji – listopad 2017 r.

2/2

MERGEFORMA
T

