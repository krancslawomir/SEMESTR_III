Warszawa, 4 grudnia 2019 r.

Informacja

po

posiedzeniu

Rady

Polityki

Pieniężnej

w dniach 3-4 grudnia 2019 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
Tempo wzrostu gospodarczego na świecie pozostaje relatywnie niskie oraz
utrzymuje się niepewność dotycząca perspektyw kształtowania się globalnej
koniunktury. W strefie euro wraz z trwającą dekoniunkturą w przemyśle dynamika
aktywności gospodarczej pozostaje niska. W Stanach Zjednoczonych koniunktura wciąż
jest relatywnie dobra, choć – podobnie jak w wielu innych gospodarkach – aktywność w
przemyśle się obniża. W Chinach dynamika aktywności gospodarczej w dalszym ciągu
spowalnia.
W tych warunkach inflacja w wielu krajach kształtuje się na umiarkowanym
poziomie, a w strefie euro jest niska.
Europejski Bank Centralny utrzymuje stopę depozytową poniżej zera, a także
prowadzi skup aktywów oraz sygnalizuje utrzymanie luźnej polityki pieniężnej w
kolejnych kwartałach. Rezerwa Federalna Stanów Zjednoczonych, po obniżkach stóp
procentowych w ostatnich miesiącach, utrzymuje je na niezmienionym poziomie.
W Polsce koniunktura pozostaje dobra mimo obniżenia się tempa wzrostu
gospodarczego w III kw. br. Pozytywnie na wzrost PKB oddziałuje stabilny wzrost
konsumpcji, wspierany przez korzystną sytuację na rynku pracy, bardzo dobre nastroje
konsumentów oraz wypłaty świadczeń społecznych. Nadal rosną inwestycje, choć ich
dynamika w III kw. br. obniżyła się. Jednocześnie wkład eksportu netto do wzrostu PKB
w III kw. br. pozostał dodatni.
Inflacja w listopadzie br. – według szybkiego szacunku GUS – wyniosła 2,6% r/r.
W kierunku wyższej inflacji oddziałuje podwyższona dynamika cen żywności,
natomiast ograniczająco wpływają na nią niższe niż przed rokiem ceny energii, w tym
paliw. Jednocześnie inflacja bazowa, po wzroście w ostatnich miesiącach, utrzymuje się
na umiarkowanym poziomie.
W ocenie Rady perspektywy krajowej koniunktury pozostają korzystne, a dynamika
PKB – mimo oczekiwanego obniżenia – utrzyma się w najbliższych kwartałach na
relatywnie wysokim poziomie. Jednocześnie utrzymuje się niepewność dotycząca skali i
trwałości osłabienia koniunktury za granicą oraz jego wpływu na krajową aktywność
gospodarczą. Inflacja – po przejściowym wzroście w I kw. 2020 r. – w horyzoncie
oddziaływania polityki pieniężnej będzie się kształtować w pobliżu celu inflacyjnego.

Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.

