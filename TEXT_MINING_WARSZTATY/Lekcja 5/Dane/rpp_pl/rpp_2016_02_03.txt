Warszawa, 3 lutego 2016 r.

Informacja

po

posiedzeniu

Rady

Polityki

Pieniężnej

w dniach 2-3 lutego 2016 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
W strefie euro trwa ożywienie gospodarcze, choć wzrost aktywności jest tam nadal
umiarkowany. W Stanach Zjednoczonych – mimo nieco słabszych danych w ostatnim
okresie – utrzymuje się korzystna koniunktura, a wzrost PKB w bieżącym roku ma być
zbliżony do obserwowanego w 2015 r. Z kolei w Chinach wzrost gospodarczy
systematycznie spowalnia, a Rosja i Brazylia pozostają w głębokiej recesji. Nasilają się
obawy o możliwość dalszego osłabienia aktywności w gospodarkach wschodzących, co
jest głównym ryzykiem dla światowej koniunktury. Z tego względu w ostatnim okresie
obniżyły się ceny wielu aktywów na międzynarodowych rynkach finansowych. Osłabiły
się także waluty rynków wschodzących, w tym kurs złotego.
Ceny ropy naftowej i innych surowców energetycznych utrzymują się na bardzo
niskim poziomie. W efekcie, inflacja w wielu gospodarkach – w tym w strefie euro –
pozostaje zbliżona do zera. Jednocześnie w niektórych gospodarkach rozwiniętych – w
tym w Stanach Zjednoczonych – inflacja bazowa jest wyraźnie wyższa od dynamiki cen
konsumpcyjnych.
W tych warunkach następuje dywergencja polityki pieniężnej pomiędzy Stanami
Zjednoczonymi a strefą euro. EBC kontynuuje zakupy aktywów finansowych,
sygnalizując możliwość zwiększania skali ekspansji monetarnej w kolejnych miesiącach.
Jednocześnie utrzymują się oczekiwania na dalsze podwyższenie stóp procentowych
przez Rezerwę Federalną.
W Polsce, wstępne dane o rachunkach narodowych za 2015 r. wskazują na
przyspieszenie dynamiki PKB w IV kw. Głównym czynnikiem wzrostu gospodarczego
pozostaje popyt krajowy, wspierany przez stabilny wzrost konsumpcji i rosnące
inwestycje. Wzrostowi popytu sprzyja korzystna sytuacja na rynku pracy, pozytywne
nastroje konsumentów, dobra sytuacja finansowa firm oraz wysokie wykorzystanie ich
zdolności produkcyjnych.
Ze względu na wciąż ujemną lukę popytową, a także jedynie umiarkowaną
dynamikę wynagrodzeń w gospodarce brak jest obecnie presji inflacyjnej. Roczna
dynamika cen konsumpcyjnych oraz cen produkcji pozostają ujemne. Główną przyczyną
utrzymywania się deflacji jest jednak silny spadek cen surowców energetycznych na
1/2

rynkach światowych w ostatnich kwartałach. Oczekiwania inflacyjne są nadal bardzo
niskie. Utrzymująca się deflacja nie wywiera jak dotychczas negatywnego wpływu na
decyzje podmiotów gospodarczych.
W ocenie Rady w najbliższych miesiącach dynamika CPI pozostanie ujemna ze
względu na bardzo niski poziom cen surowców na rynkach światowych. Jednocześnie
oczekiwane jest stopniowe przyspieszenie inflacji bazowej, czemu sprzyjać będzie
stabilny wzrost gospodarczy, następujący w warunkach poprawy koniunktury w strefie
euro i dobrej sytuacji na krajowym rynku pracy.
Rada postanowiła utrzymać stopy procentowe NBP na niezmienionym poziomie,
uznając, że w świetle dostępnych danych i prognoz obecny poziom stóp sprzyja
utrzymaniu polskiej gospodarki na ścieżce zrównoważonego wzrostu oraz pozwala
zachować równowagę makroekonomiczną.
Pełniejsza ocena perspektyw kształtowania się dynamiki cen oraz wzrostu
gospodarczego w kolejnych kwartałach będzie możliwa po zapoznaniu się z marcową
projekcją inflacji i PKB.

2/2

