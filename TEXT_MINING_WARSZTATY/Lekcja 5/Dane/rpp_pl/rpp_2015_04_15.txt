Warszawa, 15 kwietnia 2015 r.

Informacja po posiedzeniu Rady Polityki Pieniężnej
w dniach 14-15 kwietnia 2015 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50% w skali rocznej;
 stopa lombardowa 2,50% w skali rocznej;
 stopa depozytowa 0,50% w skali rocznej;
 stopa redyskonta weksli 1,75% w skali rocznej.
Wzrost aktywności gospodarczej na świecie pozostaje umiarkowany, przy czym w
2015 r. oczekiwane jest jego nieznaczne przyspieszenie. W strefie euro utrzymuje się
niska dynamika aktywności na tle innych gospodarek rozwiniętych, ale napływające
informacje sygnalizują stopniową poprawę koniunktury. W Stanach Zjednoczonych
natomiast – mimo pogorszenia niektórych wskaźników w ostatnim okresie – oczekiwana
jest kontynuacja ożywienia gospodarczego. Z kolei u wschodnich partnerów
handlowych Polski, tj. w Rosji i na Ukrainie perspektywy gospodarcze pozostają
niekorzystne.
Po silnym i długotrwałym spadku ceny surowców na rynkach światowych
ustabilizowały się w ostatnim okresie. Przyczyniło się to do osłabienia tendencji
dezinflacyjnych w wielu krajach. Dynamika cen na świecie pozostaje jednak bardzo
niska, a w większości gospodarek europejskich – ujemna. W tych warunkach, główne
banki centralne utrzymują stopy procentowe w pobliżu zera, a EBC uruchomił program
skupu obligacji skarbowych. Sprzyjało to pewnemu umocnieniu złotego.
W Polsce utrzymuje się stabilny wzrost aktywności gospodarczej, a dynamika PKB w
I kw. ukształtowała się prawdopodobnie na nieco wyższym poziomie niż w IV kw. ub.r.
Głównym źródłem wzrostu aktywności gospodarczej pozostaje wzrost popytu
krajowego, następujący w warunkach poprawy sytuacji na rynku pracy, dobrej sytuacji
finansowej przedsiębiorstw oraz stabilnego wzrostu akcji kredytowej. Z kolei
ograniczająco na aktywność gospodarczą w Polsce oddziałuje nadal stosunkowo niski,
choć przyspieszający, wzrost popytu ze strony głównych partnerów handlowych, a
także utrzymująca się niepewność co do perspektyw popytu.
Ze względu na umiarkowane tempo wzrostu popytu oraz stopniową poprawę
sytuacji na rynku pracy w gospodarce nie ma presji popytowej, a dynamika
nominalnych płac pozostaje umiarkowana. Wraz z niskimi cenami surowców
przyczynia się to do utrzymywania się deflacji, widocznej zarówno w dynamice cen
konsumpcyjnych, jak i cen produkcji sprzedanej. Towarzyszy temu utrzymywanie się
bardzo niskich oczekiwań inflacyjnych.

1/2

W ocenie Rady w najbliższych kwartałach dynamika cen pozostanie ujemna, przede
wszystkim ze względu na wcześniejsze silne spadki cen na rynkach surowców.
Jednocześnie dokonane w marcu dostosowanie polityki pieniężnej – przy utrzymującym
się stabilnym wzroście gospodarczym, oczekiwanej poprawie koniunktury w strefie
euro i dobrej sytuacji na krajowym rynku pracy – ogranicza ryzyko utrzymania się
inflacji poniżej celu w średnim okresie. W związku z tym Rada postanowiła utrzymać
stopy procentowe NBP na niezmienionym poziomie.

2/2

