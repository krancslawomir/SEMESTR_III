Warszawa, 6 lutego 2019 r.

Informacja

po

posiedzeniu

Rady

Polityki

Pieniężnej

w dniach 5-6 lutego 2019 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
Napływające dane wskazują na osłabienie koniunktury w części największych
gospodarek, przy jednoczesnym wzroście niepewności dotyczącej kształtowania się
aktywności w gospodarce światowej w kolejnych kwartałach. W strefie euro dynamika
PKB w IV kw. pozostała niższa niż w I połowie ub.r., a wskaźniki koniunktury obniżyły
się w ostatnim okresie. W Stanach Zjednoczonych wzrost gospodarczy w IV kw.
spowolnił, choć koniunktura w tej gospodarce pozostaje dobra. Jednocześnie w Chinach
wzrost aktywności gospodarczej nadal stopniowo się obniża.
Mimo pewnego wzrostu cen ropy naftowej na rynkach światowych w ostatnim
okresie, ich poziom jest niższy niż w III kw. ub.r. Przyczynia się to do obniżenia inflacji w
wielu krajach. Jednocześnie inflacja bazowa w otoczeniu polskiej gospodarki, w tym w
strefie euro, pozostaje niska.
Europejski Bank Centralny utrzymuje stopy procentowe na poziomie bliskim zera, w
tym stopę depozytową poniżej zera. Jednocześnie EBC nadal reinwestuje środki z
zapadających papierów wartościowych. Rezerwa Federalna Stanów Zjednoczonych – po
podwyżce w grudniu 2018 r. – utrzymuje stopy procentowe na niezmienionym poziomie.
W Polsce wstępne dane o PKB w 2018 r. wskazują, że dynamika PKB w IV kw.
pozostała relatywnie wysoka, choć była nieco niższa niż w poprzednich kwartałach.
Wzrostowi aktywności gospodarczej nadal sprzyjała rosnąca – choć nieco wolniej niż w
poprzednich kwartałach – konsumpcja wspierana przez zwiększające się zatrudnienie i
płace oraz bardzo dobre nastroje konsumentów. Towarzyszył temu wzrost inwestycji.
Mimo relatywnie wysokiego wzrostu gospodarczego oraz szybszego niż w
poprzednich latach wzrostu płac roczna dynamika cen konsumpcyjnych obniżyła się w
ostatnich miesiącach i pozostaje umiarkowana. Jednocześnie inflacja po wyłączeniu cen
żywności i energii jest nadal niska.
W ocenie Rady, perspektywy krajowej koniunktury pozostają korzystne. W kolejnych
kwartałach nastąpi jednak prawdopodobnie stopniowe obniżenie się tempa wzrostu PKB.
Jednocześnie, według aktualnych prognoz w najbliższych miesiącach roczne tempo
wzrostu cen zwiększy się, jednak – ze względu na niższy niż w III kw. ub.r. poziom cen
ropy naftowej oraz zamrożenie cen energii elektrycznej – skala tego wzrostu będzie
wyraźnie mniejsza niż oczekiwano w listopadowej projekcji. W średnim okresie

ograniczająco na dynamikę cen będzie oddziaływało oczekiwane obniżenie dynamiki
wzrostu gospodarczego. W efekcie w horyzoncie oddziaływania polityki pieniężnej
inflacja będzie kształtować się w pobliżu celu inflacyjnego.
Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.

