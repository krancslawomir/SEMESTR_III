Warszawa, 5 czerwca 2019 r.

Informacja

po

posiedzeniu

Rady

Polityki

Pieniężnej

w dniach 4-5 czerwca 2019 r.
Rada postanowiła utrzymać na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
Napływające dane wskazują, że tempo wzrostu w gospodarce światowej pozostaje
relatywnie niskie, przy podwyższonej niepewności dotyczącej kształtowania się globalnej
koniunktury w kolejnych kwartałach. Jednocześnie wciąż słabe są nastroje w sektorze
przemysłowym, przy korzystniejszych sygnałach z sektora usług. W strefie euro – mimo
wyższej kwartalnej dynamiki PKB – tempo wzrostu aktywności gospodarczej utrzymuje
się na relatywnie niskim poziomie. W Stanach Zjednoczonych koniunktura pozostaje
dobra, a kwartalna dynamika PKB w I kw. była wyższa niż w poprzednim kwartale. W
Chinach w I kw. wzrost PKB ustabilizował się, jednak ostatnie dane wskazują na ryzyko
osłabienia koniunktury w bieżącym kwartale.
Po wyraźnym wzroście od początku roku, ceny ropy naftowej obniżyły się.
Jednocześnie w ostatnim okresie zdrożały niektóre produkty żywnościowe na rynkach
światowych. W efekcie inflacja w wielu krajach nieco wzrosła. Również inflacja bazowa w
otoczeniu polskiej gospodarki, w tym w strefie euro, zwiększyła się w ostatnim okresie.
Europejski Bank Centralny utrzymuje stopy procentowe na poziomie bliskim zera, w
tym stopę depozytową poniżej zera, oraz reinwestuje zapadające papiery wartościowe
zakupione w ramach programu skupu aktywów. Rezerwa Federalna Stanów
Zjednoczonych utrzymuje stopy procentowe na niezmienionym poziomie. Jednocześnie
Fed stopniowo ogranicza zmniejszanie swojej sumy bilansowej.
W Polsce utrzymuje się dobra koniunktura, a w I kw. br. roczne tempo wzrostu PKB
wyniosło 4,7%. Wzrostowi aktywności gospodarczej sprzyja rosnąca – choć nieco wolniej
niż w poprzednich kwartałach – konsumpcja wspierana przez zwiększające się
zatrudnienie i płace oraz bardzo dobre nastroje konsumentów. Towarzyszy temu
wyraźny wzrost inwestycji, w tym istotne ożywienie nakładów inwestycyjnych
przedsiębiorstw. W I kw. br. dodatni wkład do wzrostu PKB – mimo osłabienia
koniunktury w otoczeniu gospodarczym Polski – miał także eksport netto.
W ostatnich miesiącach wzrosła dynamika cen konsumpcyjnych, do czego przyczynił
się wzrost cen paliw i żywności, a także wyższa inflacja bazowa. Mimo to inflacja
utrzymuje się na umiarkowanym poziomie.
W ocenie Rady perspektywy krajowej koniunktury pozostają korzystne, a dynamika
PKB w bieżącym roku może być nieco wyższa niż oczekiwano w marcowej projekcji.

Jednocześnie inflacja utrzyma się na umiarkowanym poziomie i w horyzoncie
oddziaływania polityki pieniężnej będzie się kształtować w pobliżu celu inflacyjnego.
Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.

