Warszawa, 4 marca 2015 r.

Informacja po posiedzeniu Rady Polityki Pieniężnej
w dniach 3-4 marca 2015 r.
Rada postanowiła obniżyć stopy procentowe NBP o 0,5 pkt proc. do poziomu:
 stopa referencyjna 1,50% w skali rocznej;
 stopa lombardowa 2,50% w skali rocznej;
 stopa depozytowa 0,50% w skali rocznej;
 stopa redyskonta weksli 1,75% w skali rocznej.
Wzrost aktywności gospodarczej na świecie pozostaje umiarkowany, przy czym
sytuacja gospodarcza w poszczególnych krajach jest zróżnicowana. W strefie euro
dynamika PKB – mimo nieznacznego przyspieszenia w IV kw. ub.r. – utrzymuje się na
niskim poziomie. W Stanach Zjednoczonych wzrost gospodarczy pozostaje natomiast
wyraźnie wyższy niż w strefie euro, mimo pewnego spowolnienia w IV kw. Z kolei w
największych gospodarkach wschodzących, w tym w Chinach, wzrost PKB utrzymuje
się na niskim, jak na te kraje, poziomie, a w Rosji prawdopodobnie obniżył się poniżej
zera.
Od ostatniego posiedzenia Rady wzrosły nieco ceny ropy naftowej, jednak ich
poziom jest nadal istotnie niższy niż w poprzednich latach. Równocześnie wciąż
obniżały się ceny innych surowców, w tym surowców rolnych. Spadek cen surowców w
warunkach umiarkowanego tempa wzrostu gospodarczego na świecie przyczynia się do
obniżenia dynamiki cen w wielu krajach, w tym pogłębienia deflacji w większości
krajów europejskich. Spadek cen surowców oddziałuje jednocześnie w kierunku
wyższego wzrostu gospodarczego w krajach będących importerami surowców netto.
Główne banki centralne utrzymują stopy procentowe na historycznie niskim
poziomie. Europejski Bank Centralny rozpoczyna zakup obligacji skarbowych, a
większość banków centralnych spoza strefy euro złagodziła politykę pieniężną, między
innymi poprzez obniżenie stóp procentowych.
W Polsce wzrost gospodarczy w IV kw. 2014 r. spowolnił nieznacznie, pozostając w
pobliżu 3%. W kierunku utrzymania stabilnego wzrostu oddziałuje dalszy wzrost
popytu konsumpcyjnego oraz wciąż wysoka – pomimo pewnego obniżenia – dynamika
inwestycji. Towarzyszy temu stabilny wzrost akcji kredytowej i dalsza poprawa sytuacji
na rynku pracy. Stopa bezrobocia (po wyeliminowaniu wahań sezonowych) wciąż się
obniża, co wynika w dużym stopniu ze wzrostu zatrudnienia. Jednocześnie utrzymuje
się niepewność co do perspektyw popytu, co oddziałuje ograniczająco na aktywność
gospodarczą w Polsce.
Pomimo poprawy na rynku pracy presja płacowa pozostaje ograniczona, na co
wskazuje utrzymywanie się umiarkowanej dynamiki wynagrodzeń w gospodarce.
1/2

Umiarkowana dynamika płac wraz ze spadkiem cen surowców na świecie oraz brakiem
presji popytowej przyczynia się do pogłębienia deflacji, widocznej zarówno w dynamice
cen konsumpcyjnych, jak i cen produkcji sprzedanej. Jednocześnie oczekiwania
inflacyjne przedsiębiorstw i gospodarstw domowych pozostają bardzo niskie.
Rada zapoznała się z przygotowaną przez Instytut Ekonomiczny projekcją inflacji i
PKB, stanowiącą jedną z przesłanek, na podstawie których Rada podejmuje decyzje
dotyczące stóp procentowych NBP. Zgodnie z marcową projekcją z modelu NECMOD –
przygotowaną przy założeniu niezmienionych stóp procentowych NBP z
uwzględnieniem danych dostępnych do 17 lutego 2015 r. (cut-off date dla projekcji)
– roczna dynamika cen znajdzie się z 50-procentowym prawdopodobieństwem w
przedziale -1,0÷0,0% w 2015 r. (wobec 0,4÷1,7% w projekcji z listopada 2014 r.), -0,1÷1,8%
w 2016 r. (wobec 0,6÷2,3%) oraz 0,1÷2,2% w 2017 r. Z kolei roczne tempo wzrostu PKB
według tej projekcji znajdzie się z 50-procentowym prawdopodobieństwem w
przedziale 2,7÷4,2% w 2015 r. (wobec 2,0÷3,7% w projekcji z listopada 2014 r.), 2,2÷4,4%
w 2016 r. (wobec 1,9÷4,2%) oraz 2,4÷4,6% w 2017 r.
Biorąc pod uwagę wydłużenie się okresu deflacji i wyraźny wzrost ryzyka
pozostania inflacji poniżej celu w średnim okresie – na co wskazuje marcowa projekcja –
Rada postanowiła obniżyć stopy procentowe NBP. Decyzja o obniżeniu stóp
procentowych na obecnym posiedzeniu oznacza zamknięcie cyklu łagodzenia polityki
pieniężnej.
Rada przyjęła Raport o inflacji – marzec 2015.

2/2

