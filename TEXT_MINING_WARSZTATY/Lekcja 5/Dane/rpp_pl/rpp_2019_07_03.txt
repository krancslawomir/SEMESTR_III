Warszawa, 3 lipca 2019 r.

Informacja

po

posiedzeniu

Rady

Polityki

Pieniężnej

w dniach 2-3 lipca 2019 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
Napływające dane wskazują, że tempo wzrostu w gospodarce światowej pozostaje
relatywnie niskie przy podwyższonej niepewności dotyczącej kształtowania się globalnej
koniunktury w kolejnych kwartałach. W strefie euro – mimo nadal dobrej sytuacji w
sektorze usług – utrzymuje się relatywnie słaby wzrost aktywności. W Stanach
Zjednoczonych koniunktura pozostaje dobra, ale ostatnie odczyty wskaźników
koniunktury sygnalizują możliwe osłabienie aktywności w kolejnych kwartałach. W
Chinach napływające dane wskazują na pogorszenie koniunktury w II kwartale.
W ostatnim okresie utrzymywała się podwyższona zmienność cen ropy naftowej na
rynkach światowych, które są nadal niższe niż przed rokiem. Towarzyszył temu wzrost
cen części produktów żywnościowych na rynkach światowych. Inflacja w wielu krajach
utrzymuje się na umiarkowanym poziomie.
Europejski Bank Centralny utrzymuje stopy procentowe na poziomie bliskim zera, w
tym stopę depozytową poniżej zera, oraz reinwestuje zapadające papiery wartościowe
zakupione w ramach programu skupu aktywów. Jednocześnie EBC wydłużył
sygnalizowany okres utrzymywania stóp procentowych na obecnym poziomie. Rezerwa
Federalna Stanów Zjednoczonych utrzymuje stopy procentowe na niezmienionym
poziomie. Fed stopniowo ogranicza zmniejszanie swojej sumy bilansowej, sygnalizując
możliwość poluzowania polityki pieniężnej w kolejnych kwartałach.
W Polsce – mimo osłabienia wzrostu gospodarczego za granicą – utrzymuje się dobra
koniunktura. Wzrostowi aktywności gospodarczej sprzyja rosnąca konsumpcja
wspierana przez zwiększające się zatrudnienie i płace, bardzo dobre nastroje
konsumentów oraz wypłaty świadczeń społecznych. Napływające dane wskazują także
na kontynuację znaczącego wzrostu inwestycji i eksportu.
W ostatnich miesiącach wzrosła dynamika cen konsumpcyjnych, do czego przyczynił
się wzrost cen paliw i żywności, a także wyższa inflacja bazowa. Mimo to inflacja
utrzymuje się na umiarkowanym poziomie.
Rada zapoznała się z wynikami lipcowej projekcji inflacji i PKB przygotowanej przy
założeniu niezmienionych stóp procentowych NBP. Lipcowa projekcja uwzględnia dane

i informacje opublikowane do 18 czerwca br. Zgodnie z lipcową projekcją z modelu
NECMOD roczna dynamika cen znajdzie się z 50-procentowym prawdopodobieństwem
w przedziale 1,7–2,3% w 2019 r. (wobec 1,2–2,2% w projekcji z marca 2019 r.), 1,9–3,7% w
2020 r. (wobec 1,7–3,6%) oraz 1,3–3,5% w 2021 r. (wobec 1,3–3,5%). Z kolei roczne tempo
wzrostu PKB według tej projekcji znajdzie się z 50-procentowym prawdopodobieństwem
w przedziale 3,9–5,1% w 2019 r. (wobec 3,3–4,7% w projekcji z marca 2019 r.), 3,0–4,8% w
2020 r. (wobec 2,7–4,6%) oraz 2,4–4,3% w 2021 r. (wobec 2,4–4,3%).
W ocenie Rady perspektywy krajowej koniunktury pozostają korzystne, a dynamika
PKB utrzyma się w najbliższych latach na relatywnie wysokim poziomie. Jednocześnie
inflacja pozostanie umiarkowana i w horyzoncie oddziaływania polityki pieniężnej będzie
się kształtować w pobliżu celu inflacyjnego. Taką ocenę wspierają wyniki lipcowej
projekcji NBP.
Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.
Rada przyjęła Raport o inflacji – lipiec 2019 r.

