Warszawa, 2 lipca 2014 r.

Informacja po posiedzeniu Rady Polityki Pieniężnej
w dniach 1-2 lipca 2014 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 2,50% w skali rocznej;
 stopa lombardowa 4,00% w skali rocznej;
 stopa depozytowa 1,00% w skali rocznej;
 stopa redyskonta weksli 2,75% w skali rocznej.
Wzrost aktywności gospodarczej na świecie pozostaje umiarkowany, przy czym
sytuacja gospodarcza w poszczególnych krajach jest zróżnicowana. W Stanach
Zjednoczonych – po spadku PKB na początku br. – wskaźniki aktywności gospodarczej
w ostatnich miesiącach poprawiły się. W strefie euro kontynuowane jest stopniowe
ożywienie koniunktury. W największych gospodarkach wschodzących dynamika
aktywności gospodarczej pozostaje niska jak na te kraje. Umiarkowane tempo wzrostu
gospodarczego na świecie sprzyja utrzymywaniu się niskiej inflacji w wielu
gospodarkach, w tym w strefie euro oraz krajach Europy Środkowo-Wschodniej.
Główne banki centralne nadal prowadzą ekspansywną politykę pieniężną.
W czerwcu Europejski Bank Centralny obniżył stopy procentowe oraz zapowiedział
przeprowadzenie dodatkowych operacji zasilających banki w płynność, co ma na celu
zwiększenie akcji kredytowej.
W Polsce utrzymuje się stopniowe ożywienie gospodarcze. Dane za maj pokazują
jednak, że roczna dynamika produkcji przemysłowej, budowlano-montażowej
oraz sprzedaży detalicznej była niższa niż w poprzednich miesiącach. Jednocześnie
w ostatnim okresie część wskaźników koniunktury obniżyła się, co sygnalizuje
możliwość spowolnienia tempa poprawy koniunktury.
Ożywieniu gospodarczemu towarzyszy umiarkowany wzrost dynamiki akcji
kredytowej dla przedsiębiorstw i gospodarstw domowych.
Stopniowo poprawia się sytuacja na rynku pracy. Dane z sektora przedsiębiorstw
za maj wskazują na stabilizację zatrudnienia oraz niewielkie przyspieszenie dynamiki
wynagrodzeń. Towarzyszy temu obniżenie stopy bezrobocia, która pozostaje jednak
na podwyższonym poziomie.
W maju inflacja CPI była niższa od oczekiwań i wyniosła 0,2%, pozostając wyraźnie
poniżej celu inflacyjnego NBP (2,5%). Równocześnie wszystkie miary inflacji bazowej
pozostały bardzo niskie. Towarzyszył temu dalszy spadek cen produkcji sprzedanej
przemysłu oraz obniżenie się oczekiwań inflacyjnych gospodarstw domowych
i przedsiębiorstw.
1/2

Rada zapoznała się z przygotowaną przez Instytut Ekonomiczny projekcją inflacji
i PKB, stanowiącą jedną z przesłanek, na podstawie których Rada podejmuje decyzje
dotyczące stóp procentowych NBP. Zgodnie z lipcową projekcją z modelu NECMOD
– przygotowaną przy założeniu niezmienionych stóp procentowych NBP
z uwzględnieniem danych dostępnych do 13 czerwca 2014 r. (cut-off date dla projekcji)
– inflacja znajdzie się z 50-procentowym prawdopodobieństwem w przedziale -0,1-0,4%
w 2014 r. (wobec 0,8-1,4% w projekcji z marca 2014 r.), 0,5-2,1% w 2015 r.
(wobec 1,0-2,6%) oraz 1,3-3,1% w 2016 r. (wobec 1,6-3,3%). Z kolei roczne tempo wzrostu
PKB według tej projekcji znajdzie się z 50-procentowym prawdopodobieństwem
w przedziale 3,2-4,1% w 2014 r. (wobec 2,9-4,2% w projekcji z marca 2014 r.), 2,6-4,5%
w 2015 r. (wobec 2,7-4,8%) oraz 2,3-4,5% w 2016 r. (wobec 2,3-4,8%).
W ocenie Rady w najbliższych miesiącach inflacja pozostanie bardzo niska i może
przejściowo obniżyć się poniżej zera. W kolejnych kwartałach trwające ożywienie
gospodarcze oraz poprawa sytuacji na rynku pracy powinny sprzyjać stopniowemu
wzrostowi inflacji i przybliżaniu się jej do celu w horyzoncie projekcji. Taką ocenę
wspiera lipcowa projekcja inflacji i PKB. Utrzymuje się jednak niepewność dotycząca
skali dalszego przyspieszenia wzrostu gospodarczego oraz perspektyw powrotu inflacji
do celu.
Rada postanowiła utrzymać stopy procentowe NBP na niezmienionym poziomie.
Decyzje Rady w kolejnych miesiącach będą uwarunkowane napływającymi
informacjami wpływającymi na ocenę perspektyw wzrostu gospodarczego i inflacji
w średnim okresie.

2/2

