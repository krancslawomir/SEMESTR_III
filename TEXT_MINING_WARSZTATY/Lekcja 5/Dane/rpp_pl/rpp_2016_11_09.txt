Warszawa, 9 listopada 2016 r.

Informacja

po

posiedzeniu

Rady

Polityki

Pieniężnej

w dniach 8-9 listopada 2016 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
Wzrost aktywności gospodarczej na świecie pozostaje umiarkowany, przy
utrzymującej się niepewności co do jego perspektyw. W strefie euro – mimo
negatywnego oddziaływania słabej koniunktury w pozaeuropejskich gospodarkach
wschodzących na jej eksport – wzrost gospodarczy jest stabilny. Wskazują na to dane
o rachunkach narodowych za III kw. Z kolei w Stanach Zjednoczonych dynamika PKB
wzrosła w III kw. po kilku kwartałach spadku. W Chinach wzrost gospodarczy
ustabilizował się na niższym niż w poprzednich latach poziomie. Towarzyszy temu
zmniejszanie się skali recesji w Rosji.
W warunkach umiarkowanego wzrostu gospodarczego na świecie oraz niższych niż
w poprzednich latach cen surowców dynamika cen w otoczeniu polskiej gospodarki jest
nadal bardzo niska. Roczna dynamika cen surowców jest jednak dodatnia, co przyczynia
się do pewnego wzrostu inflacji w części gospodarek.
Europejski Bank Centralny utrzymuje stopy procentowe na poziomie bliskim zera,
w tym stopę depozytową poniżej zera, a także kontynuuje zakupy aktywów
finansowych. Rezerwa Federalna – po podwyżce w grudniu ub.r. – utrzymuje stopy
procentowe na niezmienionym poziomie, sygnalizując ich prawdopodobny wzrost
w przyszłości.
W Polsce utrzymuje się stabilny wzrost gospodarczy, choć dane wskazują, że
dynamika PKB w III kw. mogła się nieznacznie obniżyć. Głównym czynnikiem wzrostu
jest rosnący popyt konsumpcyjny, wspierany przez systematyczną poprawę sytuacji na
rynku pracy, korzystne nastroje gospodarstw domowych oraz wypłaty świadczeń
wychowawczych w ramach programu „Rodzina 500 plus”. Dane o produkcji
budowlano-montażowej wskazują, że nadal ograniczająco na aktywność gospodarczą
wpływa spadek inwestycji. Obniżenie inwestycji jest związane z przejściowym
zmniejszeniem wykorzystania środków unijnych po zakończeniu poprzedniej
perspektywy finansowej UE oraz utrzymującą się niepewnością wśród przedsiębiorstw
co do otoczenia regulacyjnego gospodarki.
Roczna dynamika cen towarów i usług konsumpcyjnych pozostaje ujemna, jednak
skala deflacji maleje. Na wygasanie tendencji deflacyjnych wskazuje również wzrost cen
1/2

MERGEFORMA
T

produkcji sprzedanej przemysłu. Do wzrostu dynamiki cen przyczynia się osłabienie
efektów wcześniejszego spadku cen surowców na rynkach światowych, a także wyższa
niż w poprzednich kwartałach dynamika płac w polskiej gospodarce. Natomiast
czynnikiem ograniczającym dynamikę cen jest nadal niski wzrost cen za granicą oraz
ujemna luka popytowa w krajowej gospodarce. Jednocześnie oczekiwania inflacyjne
utrzymują się na niskim poziomie.
Rada zapoznała się z przygotowaną przez Instytut Ekonomiczny projekcją inflacji
i PKB. Zgodnie z listopadową projekcją z modelu NECMOD – przygotowaną przy
założeniu niezmienionych stóp procentowych NBP, z uwzględnieniem danych
dostępnych do 21 października 2016 r. – roczna dynamika cen znajdzie się
z 50-procentowym prawdopodobieństwem w przedziale -0,7 ÷ -0,6% w 2016 r. (wobec
-0,9 ÷ -0,3% w projekcji z lipca 2016 r.), 0,5 ÷ 2,0% w 2017 r. (wobec 0,3
÷ 2,2%) oraz 0,3 ÷ 2,6% w 2018 r. (wobec 0,3 ÷ 2,6%). Natomiast roczne tempo wzrostu
PKB według tej projekcji znajdzie się z 50-procentowym prawdopodobieństwem
w przedziale 2,5 ÷ 3,4% w 2016 r. (wobec 2,6 ÷ 3,8% w projekcji z lipca 2016 r.), 2,6 ÷ 4,5%
w 2017 r. (wobec 2,4 ÷ 4,5%) oraz 2,2 ÷ 4,4% w 2018 r. (wobec 2,1 ÷ 4,3%).
W ocenie Rady dynamika cen będzie nadal stopniowo rosnąć i w kolejnych
kwartałach stanie się dodatnia. Oprócz wygaśnięcia efektów wcześniejszych spadków
cen surowców wzrostowi cen w przyszłym roku będzie sprzyjało oczekiwane
przyśpieszenie wzrostu PKB, następujące w warunkach dalszego wzrostu dynamiki
wynagrodzeń oraz zwiększonych świadczeń wychowawczych. W kolejnych kwartałach
wzrosnąć powinna również dynamika inwestycji, czemu będzie sprzyjać dobra sytuacja
finansowa firm, wysokie wykorzystanie ich zdolności produkcyjnych oraz stopniowe
zwiększanie stopnia absorpcji funduszy unijnych. Taką ocenę wspiera listopadowa
projekcja NBP. Źródłem niepewności dla oczekiwanego kształtowania się dynamiki cen
jest ewentualność obniżenia się cen surowców.
Rada podtrzymuje ocenę, że w świetle dostępnych danych i prognoz obecny poziom
stóp procentowych sprzyja utrzymaniu polskiej gospodarki na ścieżce zrównoważonego
wzrostu oraz pozwala zachować równowagę makroekonomiczną.
Rada przyjęła Raport o inflacji – listopad 2016 r. i Opinię do projektu Ustawy budżetowej
na rok 2017.

2/2

MERGEFORMA
T

