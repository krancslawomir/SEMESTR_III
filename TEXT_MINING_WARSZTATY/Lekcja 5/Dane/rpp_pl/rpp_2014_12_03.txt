Warszawa, 3 grudnia 2014 r.

Informacja po posiedzeniu Rady Polityki Pieniężnej
w dniach 2-3 grudnia 2014 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 2,00% w skali rocznej;
 stopa lombardowa 3,00% w skali rocznej;
 stopa depozytowa 1,00% w skali rocznej;
 stopa redyskonta weksli 2,25% w skali rocznej.
Wzrost aktywności gospodarczej na świecie pozostaje umiarkowany, przy czym
sytuacja gospodarcza w poszczególnych krajach jest zróżnicowana. W Stanach
Zjednoczonych wzrost gospodarczy w III kw. utrzymał się na relatywnie wysokim
poziomie. W strefie euro natomiast dynamika PKB – mimo nieznacznego przyspieszenia
– pozostała niska, a wskaźniki koniunktury sygnalizują możliwość utrzymywania się
niskiego wzrostu aktywności gospodarczej w kolejnych kwartałach. Towarzyszy temu
relatywnie niska dynamika PKB w największych gospodarkach wschodzących, która w
ostatnim okresie osłabiła się w Rosji i Chinach.
W ostatnim miesiącu nadal obniżały się ceny ropy naftowej. Wraz z umiarkowanym
tempem wzrostu gospodarczego na świecie sprzyja to utrzymywaniu się bardzo niskiej
inflacji w wielu krajach. W najbliższym otoczeniu Polski – w tym w strefie euro oraz
krajach Europy Środkowo-Wschodniej – inflacja pozostaje zbliżona do zera.
Główne banki centralne nadal prowadzą ekspansywną politykę pieniężną,
utrzymując stopy procentowe na historycznie niskich poziomach, a Europejski Bank
Centralny i Bank Japonii realizują programy skupu aktywów.
W Polsce, w III kwartale roczna dynamika PKB obniżyła się do 3,3% r/r (z 3,5% w II
kw.). Stabilnemu wzrostowi konsumpcji towarzyszyło przyspieszenie wzrostu
inwestycji. Równocześnie spowolnił wzrost eksportu i importu. W rezultacie wkład
eksportu netto do wzrostu PKB pozostał ujemny. Dane za październik wskazują, że
dynamika produkcji przemysłowej oraz sprzedaży detalicznej pozostały na niskim
poziomie, a produkcja budowlano-montażowa obniżyła się. Towarzyszy temu stabilny
wzrost akcji kredytowej zarówno dla gospodarstw domowych, jak i przedsiębiorstw.
Według BAEL w III kw. nastąpiło przyspieszenie wzrostu liczby pracujących w
gospodarce, co przyczyniło się do dalszego spadku bezrobocia. Jednocześnie presja
płacowa pozostaje ograniczona, na co wskazuje utrzymująca się umiarkowana dynamika
wynagrodzeń w gospodarce.
W
październiku
dynamika
cen
konsumpcyjnych
obniżyła
się
do
-0,6% r/r. Towarzyszyło temu obniżenie wskaźników inflacji bazowej, co potwierdza
brak presji popytowej w gospodarce. Utrzymał się także spadek cen produkcji
1/2

sprzedanej przemysłu, co wskazuje na brak presji kosztowej w gospodarce. Towarzyszą
temu bardzo niskie oczekiwania inflacyjne przedsiębiorstw i gospodarstw domowych.
W ocenie Rady dokonane w październiku dostosowanie polityki pieniężnej oraz
utrzymujący się – mimo pewnego spowolnienia – stabilny wzrost gospodarczy
ograniczają ryzyko utrzymania się inflacji poniżej celu w średnim okresie. W związku z
tym Rada postanowiła pozostawić stopy procentowe NBP na niezmienionym poziomie.
Jednocześnie Rada podkreśla, że w otoczeniu polskiej gospodarki utrzymuje się
niepewność co do przyszłej koniunktury. Jeśli napływające dane będą potwierdzały
spowolnienie dynamiki aktywności gospodarczej oraz utrzyma się niski wzrost w
otoczeniu polskiej gospodarki, to Rada nie wyklucza dalszego dostosowania polityki
pieniężnej.

2/2

