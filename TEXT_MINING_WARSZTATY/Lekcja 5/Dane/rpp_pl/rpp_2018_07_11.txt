Warszawa, 11 lipca 2018 r.

Informacja

po

posiedzeniu

Rady

Polityki

Pieniężnej

w dniach 10-11 lipca 2018 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50;
▪ stopa depozytowa 0,50%;
▪ stopa redyskonta weksli 1,75%.
W gospodarce światowej utrzymuje się dobra koniunktura. W strefie euro
napływające dane wskazują na nadal korzystną sytuację gospodarczą, mimo nieco
wolniejszego niż w 2017 r. tempa wzrostu gospodarczego. Także w Stanach
Zjednoczonych koniunktura pozostaje dobra, a napływające dane sugerują, że wzrost
gospodarczy w II kw. br. przyśpieszył. Z kolei w Chinach od kilku kwartałów wzrost
aktywności gospodarczej utrzymuje się na stabilnym poziomie.
Mimo korzystnej globalnej koniunktury inflacja za granicą pozostaje umiarkowana.
Przyczynia się do tego wciąż niska wewnętrzna presja inflacyjna w wielu krajach oraz
spadek cen części surowców rolnych. Jednocześnie w kierunku wzrostu wskaźników
inflacji oddziałują wyraźnie wyższe niż przed rokiem ceny ropy naftowej.
Europejski Bank Centralny utrzymuje stopy procentowe na poziomie bliskim zera, w
tym stopę depozytową poniżej zera. Jednocześnie EBC nadal skupuje aktywa finansowe,
choć zapowiedział zmniejszenie skali skupu od października br. i zakończenie tego
programu z końcem 2018 r. Rezerwa Federalna Stanów Zjednoczonych podwyższyła w
czerwcu stopy procentowe i kontynuuje stopniowe zmniejszanie swojej sumy bilansowej.
W Polsce utrzymuje się relatywnie wysokie tempo wzrostu gospodarczego.
Wzrostowi aktywności gospodarczej sprzyja rosnąca konsumpcja wspierana przez
zwiększające się zatrudnienie i płace, wypłaty świadczeń oraz bardzo dobre nastroje
konsumentów. Towarzyszy temu prawdopodobnie dalsze ożywienie inwestycji.
Mimo relatywnie wysokiego wzrostu gospodarczego oraz szybszego niż w ubiegłym
roku wzrostu płac dynamika cen konsumpcyjnych pozostaje umiarkowana. Nieco wyższy
niż w poprzednich miesiącach roczny wskaźnik CPI jest efektem wzrostu cen paliw.
Jednocześnie inflacja po wyłączeniu cen żywności i energii pozostaje niska.
Rada zapoznała się z wynikami lipcowej projekcji inflacji i PKB przygotowanej przy
założeniu niezmienionych stóp procentowych NBP. Zgodnie z lipcową projekcją z modelu
NECMOD roczna dynamika cen znajdzie się z 50-procentowym prawdopodobieństwem
w przedziale 1,5–2,1% w 2018 r. (wobec 1,6–2,5% w projekcji z marca 2018 r.), 1,9–3,5% w
2019 r. (wobec 1,7–3,6%) oraz 1,7–3,9% w 2020 r. (wobec 1,9–4,1%). Z kolei roczne tempo
wzrostu PKB według tej projekcji znajdzie się z 50-procentowym prawdopodobieństwem

1/2

MERGEFORMA
T

w przedziale 4,0–5,2% w 2018 r. (wobec 3,5–5,0% w projekcji z marca 2018 r.), 2,8–4,7% w
2019 r. (wobec 2,8–4,8%) oraz 2,4–4,3% w 2020 r. (wobec 2,6–4,6%).
W ocenie Rady bieżące informacje oraz wyniki projekcji wskazują na korzystne
perspektywy wzrostu aktywności w polskiej gospodarce mimo oczekiwanego obniżenia
się dynamiki PKB w kolejnych latach. Zgodnie z wynikami projekcji w horyzoncie
oddziaływania polityki pieniężnej inflacja utrzyma się w pobliżu celu inflacyjnego. W
efekcie Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.
Rada przyjęła Raport o inflacji – lipiec 2018 r.

2/2

MERGEFORMA
T

