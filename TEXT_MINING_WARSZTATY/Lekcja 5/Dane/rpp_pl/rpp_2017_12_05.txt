Warszawa, 5 grudnia 2017 r.

Informacja

po

posiedzeniu

Rady

Polityki

Pieniężnej

w dniach 4-5 grudnia 2017 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
W gospodarce światowej trwa ożywienie koniunktury. W strefie euro utrzymuje się
wyższy niż w ubiegłym roku wzrost gospodarczy. Przyczynia się do tego poprawa
sytuacji na rynku pracy, dobre nastroje podmiotów gospodarczych, a także ożywienie
w handlu międzynarodowym. Korzystna koniunktura utrzymuje się także w Stanach
Zjednoczonych. Z kolei w Chinach napływające dane wskazują na nieznaczne obniżenie
się dynamiki PKB.
Mimo ożywienia globalnej koniunktury inflacja za granicą pozostaje umiarkowana.
Przyczynia się do tego wciąż niska wewnętrzna presja inflacyjna w wielu krajach.
Jednocześnie ceny niektórych surowców, w tym ropy naftowej, wzrosły w ostatnich
miesiącach.
Europejski Bank Centralny utrzymuje stopy procentowe na poziomie bliskim zera,
w tym stopę depozytową poniżej zera, a także nadal skupuje aktywa finansowe. Rezerwa
Federalna Stanów Zjednoczonych w październiku rozpoczęła zmniejszanie swojej sumy
bilansowej.
W Polsce roczne tempo wzrostu PKB przyśpieszyło w III kw. br. do 4,9%. Głównym
czynnikiem wzrostu pozostał popyt konsumpcyjny wspierany przez wzrost zatrudnienia
i płac, wypłaty świadczeń oraz bardzo dobre nastroje konsumentów.
W III kw. wzrosły także nakłady brutto na środki trwałe, co było głównie związane
ze wzrostem inwestycji publicznych, podczas gdy dynamika inwestycji przedsiębiorstw
była nadal ujemna. Do przyśpieszenia wzrostu PKB przyczyniło się istotne zwiększenie
się dynamiki eksportu.
Roczna dynamika cen konsumpcyjnych wzrosła w listopadzie do 2,5%. Głównym
czynnikiem podwyższającym inflację jest wysoka dynamika cen żywności oraz wyraźnie
wyższa niż w poprzednich latach dynamika cen energii. Inflacja bazowa po wyłączeniu
cen żywności i energii pozostaje niska. Dynamika wynagrodzeń w całej gospodarce
utrzymała się na stabilnym poziomie w III kw., a dynamika jednostkowych kosztów pracy
w gospodarce obniżyła się, pomimo przyśpieszenia wzrostu płac w sektorze
przedsiębiorstw.

1/2

MERGEFORMA
T

W ocenie Rady w nadchodzących kwartałach utrzyma się korzystna koniunktura
w polskiej gospodarce, choć w kolejnych latach oczekiwać można pewnego obniżenia się
dynamiki PKB. Biorąc pod uwagę aktualne informacje, Rada ocenia, że w horyzoncie
projekcji inflacja utrzyma się w pobliżu celu inflacyjnego. W efekcie obecny poziom stóp
procentowych sprzyja utrzymaniu polskiej gospodarki na ścieżce zrównoważonego
wzrostu oraz pozwala zachować równowagę makroekonomiczną.
Rada podjęła uchwałę w sprawie wysokości oprocentowania rezerwy obowiązkowej.
Zgodnie z tą uchwałą wysokość oprocentowania środków rezerwy obowiązkowej będzie
wynosić 0,50%. Uchwała wchodzi w życie z dniem 1 stycznia 2018 r.

2/2

MERGEFORMA
T

