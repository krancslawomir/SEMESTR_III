Warszawa, 7 września 2016 r.

Informacja

po

posiedzeniu

Rady

Polityki

Pieniężnej

w dniach 6-7 września 2016 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
Wzrost aktywności gospodarczej na świecie pozostaje umiarkowany, przy czym
utrzymuje się niepewność dotycząca jego perspektyw. W strefie euro – mimo
negatywnego oddziaływania słabej koniunktury w pozaeuropejskich gospodarkach
wschodzących – wzrost gospodarczy jest stabilny. W Stanach Zjednoczonych dynamika
PKB jest niższa niż w poprzednich latach, choć w ostatnim okresie ponownie poprawiła
się sytuacja na tamtejszym rynku pracy, co zmniejszyło obawy o możliwość trwałego
osłabienia koniunktury w tej gospodarce. Bieżące wskaźniki sygnalizują obniżanie
tempa wzrostu gospodarczego w Chinach, natomiast w Rosji skala recesji powoli się
zmniejsza.
Ceny ropy naftowej oraz wielu innych surowców na rynkach światowych pozostają
niższe niż w poprzednich latach. Niskie ceny surowców i umiarkowana aktywność
gospodarcza na świecie są główną przyczyną utrzymywania się dynamiki cen
konsumpcyjnych w wielu gospodarkach na niskim poziomie.
Europejski Bank Centralny utrzymuje stopy procentowe na poziomie bliskim zera,
w tym stopę depozytową poniżej zera, a także kontynuuje zakupy aktywów
finansowych. Rezerwa Federalna – po podwyżce w grudniu ub.r. – utrzymuje stopy
procentowe na niezmienionym poziomie, sygnalizując ich możliwy wzrost
w przyszłości.
W Polsce dynamika PKB w II kw. br. nieznacznie wzrosła. Głównym czynnikiem
wzrostu pozostał stabilnie rosnący popyt konsumpcyjny, wspierany przez
systematyczną poprawę sytuacji na rynku pracy, korzystne nastroje gospodarstw
domowych oraz uruchomienie programu „Rodzina 500 plus”. Do wyższej dynamiki
PKB w II kw. przyczyniło się również istotne przyśpieszenie wzrostu eksportu.
Ograniczająco na wzrost PKB oddziaływał natomiast spadek inwestycji, związany
z przejściowym zmniejszeniem wykorzystania środków unijnych po zakończeniu
poprzedniej perspektywy finansowej UE oraz utrzymującą się niepewnością dotyczącą
perspektyw wzrostu gospodarczego.
Ze względu na ujemną lukę popytową, a także umiarkowaną – choć rosnącą
– dynamikę przeciętnych nominalnych wynagrodzeń, w gospodarce nie ma obecnie
1/2
MERGEFORMA
T

presji inflacyjnej. Roczna dynamika cen konsumpcyjnych oraz cen produkcji pozostają
ujemne. Do spadku cen przyczyniają się nadal czynniki zewnętrzne, głównie
wcześniejszy silny spadek cen surowców na rynkach światowych oraz niska dynamika
cen w otoczeniu polskiej gospodarki. Towarzyszą temu niskie oczekiwania inflacyjne.
W świetle dostępnych obecnie informacji utrzymująca się deflacja nie wywiera jak dotąd
negatywnego wpływu na decyzje podmiotów gospodarczych.
W ocenie Rady w najbliższych miesiącach roczny wskaźnik cen konsumpcyjnych
pozostanie ujemny. Skala deflacji będzie jednak stopniowo malała, do czego przyczyni
się wygasanie efektów niskich cen surowców na rynkach światowych. W kolejnych
kwartałach wzrost dynamiki cen będzie wspierany przez stabilny wzrost PKB,
następujący w warunkach rosnącej dynamiki wynagrodzeń oraz zwiększonych
świadczeń wychowawczych. Wzrosnąć powinny również inwestycje, czemu sprzyjać
będzie stopniowe zwiększanie wykorzystania funduszy unijnych, dobra sytuacja
finansowa firm oraz rosnące wykorzystanie ich zdolności produkcyjnych. Źródłem
niepewności dla oczekiwanego kształtowania się aktywności gospodarczej i dynamiki
cen pozostaje natomiast ryzyko pogorszenia globalnej koniunktury oraz obniżenia cen
surowców.
Rada podtrzymuje ocenę, że w świetle dostępnych danych i prognoz obecny poziom
stóp procentowych sprzyja utrzymaniu polskiej gospodarki na ścieżce zrównoważonego
wzrostu oraz pozwala zachować równowagę makroekonomiczną.
Rada przyjęła Założenia polityki pieniężnej na rok 2017.

2/2
MERGEFORMA
T

