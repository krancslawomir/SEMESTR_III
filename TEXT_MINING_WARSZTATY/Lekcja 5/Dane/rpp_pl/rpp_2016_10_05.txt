Warszawa, 5 października 2016 r.

Informacja

po

posiedzeniu

Rady

Polityki

Pieniężnej

w dniach 4-5 października 2016 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
Wzrost aktywności gospodarczej na świecie pozostaje umiarkowany, przy czym
utrzymuje się niepewność dotycząca jego perspektyw. W strefie euro – mimo
negatywnego oddziaływania słabej koniunktury w pozaeuropejskich gospodarkach
wschodzących – wzrost gospodarczy jest stabilny. W Stanach Zjednoczonych
napływające dane sugerują pewne przyśpieszenie dynamiki PKB w III kw., czemu
towarzyszy dalsza poprawa sytuacji na rynku pracy. W Chinach wzrost gospodarczy
jest niższy niż w poprzednich latach, jednak dane o aktywności sygnalizują stabilizację
koniunktury w ostatnim okresie. Towarzyszy temu zmniejszanie się skali recesji w Rosji.
Ceny surowców na rynkach światowych – mimo wzrostu od początku br. – są niższe
niż w poprzednich latach. Niskie ceny surowców i umiarkowana aktywność
gospodarcza na świecie są główną przyczyną utrzymywania się dynamiki cen
konsumpcyjnych w wielu gospodarkach na niskim poziomie.
Europejski Bank Centralny utrzymuje stopy procentowe na poziomie bliskim zera,
w tym stopę depozytową poniżej zera, a także kontynuuje zakupy aktywów
finansowych. Rezerwa Federalna – po podwyżce w grudniu ub.r. – utrzymuje stopy
procentowe na niezmienionym poziomie, sygnalizując ich możliwy wzrost
w przyszłości.
W Polsce utrzymuje się stabilny wzrost gospodarczy. Bieżące dane wskazują, że
dynamika PKB w III kw. była prawdopodobnie zbliżona do obserwowanej
w poprzednim kwartale. Głównym czynnikiem wzrostu pozostaje stabilnie rosnący
popyt konsumpcyjny, wspierany przez systematyczną poprawę sytuacji na rynku pracy,
korzystne nastroje gospodarstw domowych oraz wypłaty świadczeń wychowawczych
w ramach programu „Rodzina 500 plus”. Dane o produkcji budowlano-montażowej
wskazują, że nadal ograniczająco na aktywność gospodarczą oddziałuje spadek
inwestycji. Obniżenie inwestycji jest związane z przejściowym zmniejszeniem
wykorzystania środków unijnych po zakończeniu poprzedniej perspektywy finansowej
UE oraz utrzymującą się niepewnością wśród przedsiębiorstw.
Roczna dynamika cen towarów i usług konsumpcyjnych pozostaje ujemna, jednak
skala deflacji stopniowo maleje. Osłabienie tendencji deflacyjnych jest także widoczne
1/2

MERGEFORMA
T

w danych o cenach produkcji sprzedanej przemysłu. Do wzrostu dynamiki cen
przyczynia się wygasanie efektów wcześniejszego spadku cen surowców na rynkach
światowych, a także stopniowe przyśpieszenie wzrostu płac w Polsce. Czynnikiem
ograniczającym dynamikę cen jest nadal niski wzrost cen za granicą oraz wciąż ujemna
luka popytowa w krajowej gospodarce. Jednocześnie oczekiwania inflacyjne utrzymują
się na niskim poziomie.
W ocenie Rady w najbliższych miesiącach skala deflacji będzie nadal stopniowo
malała. Wzrost dynamiki cen będzie wspierany przez stabilny wzrost PKB, następujący
w warunkach rosnącej dynamiki wynagrodzeń oraz zwiększonych świadczeń
wychowawczych. W kolejnych kwartałach wzrosnąć powinna również dynamika
inwestycji, czemu będzie sprzyjać dobra sytuacja finansowa firm, rosnące wykorzystanie
ich zdolności produkcyjnych oraz stopniowe zwiększanie wykorzystania funduszy
unijnych. Źródłem niepewności dla oczekiwanego kształtowania się aktywności
gospodarczej i dynamiki cen jest ryzyko pogorszenia globalnej koniunktury oraz
obniżenia cen surowców.
Rada podtrzymuje ocenę, że w świetle dostępnych danych i prognoz obecny poziom
stóp procentowych sprzyja utrzymaniu polskiej gospodarki na ścieżce zrównoważonego
wzrostu oraz pozwala zachować równowagę makroekonomiczną.

2/2

MERGEFORMA
T

