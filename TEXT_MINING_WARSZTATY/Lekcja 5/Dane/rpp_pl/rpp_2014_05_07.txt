Warszawa, 7 maja 2014 r.

Informacja po posiedzeniu Rady Polityki Pieniężnej
w dniach 6-7 maja 2014 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 2,50% w skali rocznej;
 stopa lombardowa 4,00% w skali rocznej;
 stopa depozytowa 1,00% w skali rocznej;
 stopa redyskonta weksli 2,75% w skali rocznej.
Wzrost aktywności gospodarczej na świecie pozostaje umiarkowany, przy czym
sytuacja gospodarcza w poszczególnych krajach jest zróżnicowana. W Stanach
Zjednoczonych wzrost PKB w I kw. spowolnił, jednak napływające dane sugerują
poprawę koniunktury w kolejnych miesiącach. Z kolei w strefie euro kontynuowane jest
ożywienie wzrostu, choć jego tempo pozostaje umiarkowane. W największych
gospodarkach wschodzących dynamika aktywności gospodarczej pozostaje – jak na te
kraje – niska, w tym Chinach w I kw. się obniżyła. Umiarkowane tempo wzrostu
gospodarczego na świecie sprzyja utrzymywaniu się niskiej inflacji w wielu krajach.
Dane o krajowej aktywności gospodarczej potwierdzają kontynuację stopniowego
ożywienia wzrostu w Polsce. W marcu produkcja przemysłowa i sprzedaż detaliczna
nadal rosły, choć wolniej niż oczekiwano. Równocześnie przyspieszył wzrost produkcji
budowlano-montażowej. Wskaźniki koniunktury – pomimo pewnego osłabienia w
marcu – nadal sygnalizują kontynuację wzrostu aktywności w kolejnych kwartałach.
Stopniowemu przyspieszeniu aktywności gospodarczej towarzyszy umiarkowany
wzrost dynamiki akcji kredytowej, zarówno dla przedsiębiorstw, jak i gospodarstw
domowych.
Ożywienie gospodarcze stopniowo przekłada się na sytuację na rynku pracy.
Powolnemu wzrostowi zatrudnienia w sektorze przedsiębiorstw towarzyszy stopniowy
spadek bezrobocia. Stopa bezrobocia kształtuje się jednak nadal na podwyższonym
poziomie, co ogranicza presję płacową w gospodarce.
W marcu inflacja CPI wyniosła 0,7%, pozostając wyraźnie poniżej celu inflacyjnego
NBP (2,5%). Na niskim poziomie utrzymała się także inflacja bazowa. Kontynuowany
był również spadek cen produkcji sprzedanej przemysłu. Towarzyszyło temu
utrzymywanie się niskich oczekiwań inflacyjnych.
W ocenie Rady, w najbliższych kwartałach prawdopodobna jest kontynuacja
stopniowej poprawy koniunktury, jednak presja inflacyjna pozostanie ograniczona. W
związku z tym Rada postanowiła utrzymać stopy procentowe NBP na niezmienionym

1/2

poziomie. Rada podtrzymuje ocenę, że stopy procentowe NBP powinny pozostać
niezmienione w dłuższym okresie, tj. co najmniej do końca trzeciego kwartału br.
W ocenie Rady, obniżenie stóp procentowych w pierwszym półroczu ub. r. oraz
utrzymywanie ich na niezmienionym poziomie w kolejnych kwartałach sprzyja
ożywieniu krajowej gospodarki, stopniowemu powrotowi inflacji do celu oraz
stabilizacji na rynkach finansowych.

2/2

