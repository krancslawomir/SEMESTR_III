Warszawa, 8 stycznia 2020 r.

Informacja

po

posiedzeniu

Rady

Polityki

Pieniężnej

w dniach 7-8 stycznia 2020 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
Tempo wzrostu gospodarczego na świecie pozostaje relatywnie niskie, choć sygnały
dotyczące możliwego porozumienia handlowego pomiędzy Stanami Zjednoczonymi a
Chinami przełożyły się na pewną poprawę nastrojów w światowej gospodarce. Mimo to
utrzymuje się niepewność dotycząca perspektyw kształtowania się globalnej koniunktury
w kolejnych kwartałach. W strefie euro, wraz z trwającą dekoniunkturą w przemyśle,
dynamika aktywności gospodarczej pozostaje niska. W Stanach Zjednoczonych
koniunktura wciąż jest relatywnie dobra, choć – podobnie jak w wielu innych
gospodarkach – aktywność w przemyśle pozostaje słaba. W Chinach dynamika
aktywności gospodarczej jest niższa niż w poprzednich latach.
W ostatnim okresie wzrosły ceny ropy naftowej, do czego przyczyniła się pewna
poprawa nastrojów dotyczących relacji handlowych pomiędzy największymi
gospodarkami, a także silny wzrost napięć geopolitycznych na Bliskim Wschodzie. Mimo
to inflacja w otoczeniu polskiej gospodarki kształtuje się na umiarkowanym poziomie, a
w strefie euro jest niska.
Europejski Bank Centralny utrzymuje stopę depozytową poniżej zera, a także
prowadzi skup aktywów oraz sygnalizuje utrzymanie luźnej polityki pieniężnej w
kolejnych kwartałach. Rezerwa Federalna Stanów Zjednoczonych, po obniżkach stóp
procentowych w 2019 r., utrzymuje je na niezmienionym poziomie.
W Polsce koniunktura pozostaje dobra mimo stopniowego obniżania się tempa
wzrostu gospodarczego. Pozytywnie na wzrost PKB oddziałuje stabilny wzrost
konsumpcji, wspierany przez korzystną sytuację na rynku pracy, bardzo dobre nastroje
konsumentów oraz wypłaty świadczeń społecznych. Jednocześnie napływające
informacje sygnalizują dalszy – choć wolniejszy niż w poprzednich kwartałach – wzrost
inwestycji oraz eksportu.
Według szybkiego szacunku GUS w grudniu 2019 r. inflacja wyniosła 3,4% r/r.
Do wyższej inflacji w grudniu przyczynił się wzrost cen żywności i paliw. Jednocześnie
inflacja bazowa, po wzroście w ostatnich miesiącach, związanym częściowo ze wzrostem
cen usług, utrzymuje się na umiarkowanym poziomie.
W ocenie Rady perspektywy krajowej koniunktury pozostają korzystne, a dynamika
PKB – mimo oczekiwanego obniżenia – utrzyma się w najbliższych kwartałach na

relatywnie wysokim poziomie. Jednocześnie utrzymuje się niepewność dotycząca skali i
trwałości osłabienia koniunktury za granicą oraz jego wpływu na krajową aktywność
gospodarczą. Inflacja – po przejściowym wzroście w I kw. 2020 r. – w horyzoncie
oddziaływania polityki pieniężnej będzie się kształtować w pobliżu celu inflacyjnego.
Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.

