Warszawa, 5 marca 2014 r.

Informacja po posiedzeniu Rady Polityki Pieniężnej
w dniach 4-5 marca 2014 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 2,50% w skali rocznej;
 stopa lombardowa 4,00% w skali rocznej;
 stopa depozytowa 1,00% w skali rocznej;
 stopa redyskonta weksli 2,75% w skali rocznej.
Wzrost aktywności gospodarczej na świecie pozostaje umiarkowany, przy czym
sytuacja gospodarcza w poszczególnych krajach jest zróżnicowana. W Stanach
Zjednoczonych koniunktura – pomimo sygnałów pewnego osłabienia w ostatnim
okresie – pozostaje korzystna. Równocześnie w strefie euro następuje powolne
ożywienie wzrostu, choć jego skala jest dotychczas niewielka. W największych
gospodarkach wschodzących dynamika aktywności gospodarczej w dalszym ciągu
kształtuje się na niskim jak na te kraje poziomie. W części z nich wskaźniki koniunktury
pogorszyły się w ostatnim okresie. Umiarkowane tempo wzrostu aktywności
gospodarczej na świecie sprzyja utrzymywaniu się niskiej inflacji w wielu krajach.
Dane o krajowej aktywności gospodarczej potwierdzają kontynuację stopniowego
ożywienia wzrostu w Polsce. W IV kw. roczna dynamika PKB była wyższa niż w III kw.
2013 r. Głównym czynnikiem wzrostu pozostał eksport netto. Jednocześnie zwiększył się
wkład popytu krajowego do wzrostu PKB. Było to związane z przyspieszeniem
dynamiki konsumpcji oraz inwestycji.
Na kontynuację stopniowego ożywienia na początku roku wskazuje utrzymanie się
wzrostu produkcji przemysłowej i sprzedaży detalicznej w styczniu. Jednocześnie
dynamika produkcji budowlano-montażowej była ujemna. Wskaźniki koniunktury
sygnalizują jednak dalsze ożywienie gospodarcze w kolejnych kwartałach.
Stopniowe ożywienie gospodarcze oddziałuje w kierunku poprawy sytuacji na
rynku pracy. Według BAEL, w IV kw. liczba pracujących w gospodarce była wyższa niż
rok wcześniej. Sprzyjało to pewnemu obniżeniu stopy bezrobocia, która pozostała
jednak na podwyższonym poziomie. Nadal podwyższone bezrobocie sprzyja
utrzymaniu niskiej dynamiki płac w gospodarce.
Według wstępnych danych, inflacja CPI w styczniu br. wyniosła 0,7%, pozostając
wyraźnie poniżej celu inflacyjnego NBP (2,5%). Towarzyszyło temu obniżenie inflacji
bazowej, co potwierdza nadal ograniczoną presję popytową. Niską presję kosztową w
gospodarce sygnalizuje dalszy spadek cen produkcji sprzedanej przemysłu. Towarzyszy
temu utrzymywanie się niskich oczekiwań inflacyjnych.
1/2

Akcja kredytowa dla sektora prywatnego – choć powoli przyspiesza – pozostaje
niska. W szczególności, od połowy 2013 r. stopniowo przyspieszała dynamika kredytów
konsumpcyjnych. W ostatnich miesiącach nieznacznie wzrosła również – z niskiego
poziomu – dynamika kredytów mieszkaniowych oraz kredytów dla przedsiębiorstw.
Rada zapoznała się z przygotowaną przez Instytut Ekonomiczny projekcją inflacji i
PKB, stanowiącą jedną z przesłanek, na podstawie których Rada podejmuje decyzje
dotyczące stóp procentowych NBP. Zgodnie z marcową projekcją z modelu NECMOD –
przygotowaną przy założeniu niezmienionych stóp procentowych NBP z
uwzględnieniem danych dostępnych do 14 lutego 2014 r. (cut-off date dla projekcji) –
inflacja znajdzie się z 50-procentowym prawdopodobieństwem w przedziale 0,8-1,4%
w 2014 r. (wobec 1,1-2,2% w projekcji z listopada 2013 r.), 1,0-2,6% w 2015 r.
(wobec 1,1-2,6%) oraz 1,6-3,3% w 2016. Z kolei roczne tempo wzrostu PKB według
tej projekcji znajdzie się z 50-procentowym prawdopodobieństwem w przedziale
2,9-4,2% w 2014 r. (wobec 2,0-3,9% w projekcji z listopada 2013 r.), 2,7-4,8% w 2015 r.
(wobec 2,1-4,5%) oraz 2,3-4,8% w 2016 r.
W ocenie Rady, w najbliższych kwartałach prawdopodobna jest kontynuacja
stopniowej poprawy koniunktury, jednak presja inflacyjna pozostanie ograniczona. Taką
ocenę potwierdza marcowa projekcja inflacji i PKB. W związku z tym Rada postanowiła
utrzymać stopy procentowe NBP na niezmienionym poziomie. Rada ocenia, że stopy
procentowe NBP powinny pozostać niezmienione w dłuższym okresie, tj. co najmniej do
końca trzeciego kwartału br.
W ocenie Rady, obniżenie stóp procentowych w pierwszym półroczu ub. r. oraz
utrzymywanie ich na niezmienionym poziomie w kolejnych kwartałach sprzyja
ożywieniu krajowej gospodarki, stopniowemu powrotowi inflacji do celu oraz
stabilizacji na rynkach finansowych.

2/2

