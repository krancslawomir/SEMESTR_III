Warszawa, 5 listopada 2014 r.

Informacja po posiedzeniu Rady Polityki Pieniężnej
w dniach 4-5 listopada 2014 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 2,00% w skali rocznej;
 stopa lombardowa 3,00% w skali rocznej;
 stopa depozytowa 1,00% w skali rocznej;
 stopa redyskonta weksli 2,25% w skali rocznej.
Wzrost aktywności gospodarczej na świecie pozostaje umiarkowany, przy czym
sytuacja gospodarcza w poszczególnych krajach jest zróżnicowana. W Stanach
Zjednoczonych wzrost gospodarczy w III kw. utrzymał się na relatywnie wysokim
poziomie. W strefie euro natomiast dynamika aktywności pozostaje niska, a prognozy
wzrostu gospodarczego zostały zrewidowane w dół. Jednocześnie oczekiwane tempo
wzrostu gospodarczego w strefie euro w przyszłym roku jest wyższe niż w obecnym.
Towarzyszy temu osłabienie wzrostu PKB w Chinach i wyhamowanie wzrostu
aktywności gospodarczej w Rosji.
W ostatnim okresie nadal obniżały się ceny wielu surowców, w tym ceny ropy
naftowej. Wraz z umiarkowanym tempem wzrostu gospodarczego na świecie sprzyja to
utrzymywaniu się niskiej inflacji w wielu krajach. W najbliższym otoczeniu Polski – w
tym w strefie euro oraz krajach Europy Środkowo-Wschodniej – inflacja pozostaje
zbliżona do zera.
Główne banki centralne nadal prowadzą ekspansywną politykę pieniężną.
Jednocześnie wobec zróżnicowanej sytuacji gospodarczej następuje dywergencja polityki
pieniężnej w głównych gospodarkach. Rezerwa Federalna zakończyła program zakupu
aktywów finansowych. Z kolei Europejski Bank Centralny rozpoczął zakupy aktywów, a
Bank Japonii istotnie je zwiększył.
W Polsce dane o aktywności sygnalizują spowolnienie wzrostu gospodarczego w III
kw. Dynamika produkcji przemysłowej, budowlano-montażowej oraz sprzedaży
detalicznej w III kw. była niższa niż w poprzednim kwartale. Towarzyszyło temu
osłabienie wzrostu eksportu związane ze spowolnieniem gospodarczym u głównych
partnerów handlowych Polski.
Pomimo obniżenia dynamiki aktywności gospodarczej, zatrudnienie w sektorze
przedsiębiorstw nadal rośnie, co przyczynia się do stopniowego obniżenia się
bezrobocia. Stopa bezrobocia pozostaje jednak podwyższona, co wciąż ogranicza presję
płacową. W efekcie dynamika wynagrodzeń kształtuje się na poziomie wzrostu realnego
PKB. Jednocześnie utrzymuje się stabilny wzrost kredytów dla gospodarstw domowych,
1/2

czemu towarzyszy stopniowe zwiększenie dynamiki akcji kredytowej dla
przedsiębiorstw.
We wrześniu dynamika cen konsumpcyjnych pozostała ujemna i wyniosła -0,3% r/r.
Do spadku cen w ujęciu rocznym przyczyniło się głównie obniżenie cen paliw, związane
ze spadkiem cen ropy naftowej na rynkach światowych. Wskaźniki inflacji bazowej
pozostały zbliżone do zera, co potwierdza brak presji popytowej w gospodarce.
Utrzymał się także spadek cen produkcji sprzedanej przemysłu w ujęciu rocznym, co
wskazuje na brak presji kosztowej w gospodarce. Towarzyszą temu bardzo niskie
oczekiwania inflacyjne przedsiębiorstw i gospodarstw domowych.
Rada zapoznała się z przygotowaną przez Instytut Ekonomiczny projekcją inflacji
i PKB. Zgodnie z listopadową projekcją z modelu NECMOD – przygotowaną przy
założeniu niezmienionych stóp procentowych NBP i z uwzględnieniem danych
dostępnych do 20 października 2014 r. – inflacja znajdzie się z 50-procentowym
prawdopodobieństwem w przedziale 0,0-0,2% w 2014 r. (wobec -0,1-0,4% w projekcji z
lipca 2014 r.), 0,4-1,7% w 2015 r. (wobec 0,5-2,1%) oraz 0,6-2,3% w 2016 r. (wobec
1,3-3,1%). Z kolei roczne tempo wzrostu PKB według tej projekcji znajdzie się
z 50-procentowym prawdopodobieństwem w przedziale 2,9-3,5% w 2014 r. (wobec
3,2-4,1% w projekcji z lipca 2014 r.), 2,0-3,7% w 2015 r. (wobec 2,6-4,5%) oraz 1,9-4,2% w
2016 r. (wobec 2,3-4,5%). Jednocześnie rozkład ryzyk dla wzrostu gospodarczego
i inflacji wskazuje, że w całym horyzoncie projekcji prawdopodobieństwo kształtowania
się tych zmiennych poniżej centralnej ścieżki projekcji jest większe niż powyżej
centralnej ścieżki.
W ocenie Rady dokonane w październiku dostosowanie polityki pieniężnej oraz
utrzymujący się – mimo pewnego spowolnienia – stabilny wzrost gospodarczy
ograniczają ryzyko utrzymania się inflacji poniżej celu w średnim okresie. W związku z
tym Rada postanowiła pozostawić stopy procentowe NBP na niezmienionym poziomie.
Jednocześnie Rada podkreśla, że w otoczeniu polskiej gospodarki utrzymuje się
niepewność co do przyszłej koniunktury. Z tego względu Rada nie wyklucza dalszego
dostosowania polityki pieniężnej, jeśli napływające informacje będą wskazywały na
zwiększenie się ryzyka pogorszenia się perspektyw wzrostu gospodarczego.
Rada przyjęła Raport o inflacji – listopad 2014.

2/2

