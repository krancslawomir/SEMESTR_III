Warszawa, 2 października 2019 r.

Informacja

po

posiedzeniu

Rady

Polityki

Pieniężnej

w dniach 1-2 października 2019 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
Napływające dane wskazują, że tempo wzrostu w gospodarce światowej pozostaje
relatywnie niskie, a perspektywy globalnej koniunktury nadal się pogarszają. W strefie
euro tempo wzrostu aktywności gospodarczej – wobec trwającej dekoniunktury w
przemyśle – utrzymuje się na niskim poziomie. Czynnikiem ograniczającym skalę
spowolnienia wzrostu w tej strefie jest nadal dobra sytuacja w sektorze usług. W Stanach
Zjednoczonych koniunktura pozostaje dobra, choć odczyty wskaźników koniunktury
sygnalizują osłabienie aktywności w III kwartale. W Chinach napływające dane wskazują
na dalsze obniżanie się tempa wzrostu gospodarczego.
We wrześniu nastąpił wzrost cen ropy naftowej na rynkach światowych, jednak ich
poziom jest nadal niższy niż przed rokiem. Jednocześnie inflacja w wielu krajach
utrzymuje się na umiarkowanym poziomie.
Europejski Bank Centralny istotnie poluzował politykę pieniężną, obniżając stopę
depozytową głębiej poniżej zera i ogłaszając wznowienie programu skupu aktywów oraz
łagodząc warunki długoterminowych operacji refinansujących. Jednocześnie EBC
zasygnalizował prawdopodobne utrzymywanie stóp procentowych na obecnym lub
niższym poziomie w kolejnych kwartałach. Także Rezerwa Federalna Stanów
Zjednoczonych złagodziła politykę pieniężną, ponownie obniżając stopy procentowe.
W Polsce utrzymuje się dobra koniunktura, chociaż napływające dane wskazują na
prawdopodobne obniżenie się tempa wzrostu gospodarczego w III kw., do czego
przyczynia się głównie osłabienie koniunktury za granicą. Stabilizująco na dynamikę PKB
oddziałuje natomiast rosnąca konsumpcja wspierana przez zwiększające się zatrudnienie
i płace, bardzo dobre nastroje konsumentów oraz wypłaty świadczeń społecznych. Nadal
rosną także inwestycje w gospodarce.
Inflacja we wrześniu br. – według szybkiego szacunku GUS - wyniosła 2,6% r/r. W
kierunku wyższej dynamiki cen oddziałuje głównie wcześniejszy istotny wzrost cen
żywności. Ograniczająco na dynamikę cen wpływają natomiast niższe niż przed rokiem
ceny energii, w tym paliw. Jednocześnie inflacja bazowa utrzymuje się na umiarkowanym
poziomie.
W ocenie Rady perspektywy krajowej koniunktury pozostają korzystne, a dynamika
PKB – mimo oczekiwanego obniżenia – utrzyma się w najbliższych latach na relatywnie

wysokim poziomie. Wzrosła jednak niepewność dotycząca skali i trwałości osłabienia
koniunktury za granicą oraz jego wpływu na krajową aktywność gospodarczą. Inflacja –
po przejściowym wzroście w I kw. 2020 r. – w horyzoncie oddziaływania polityki
pieniężnej będzie się kształtować w pobliżu celu inflacyjnego.
Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.

