Warszawa, 2 grudnia 2015 r.

Informacja

po

posiedzeniu

Rady

Polityki

Pieniężnej

w dniach 1-2 grudnia 2015 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
Wzrost aktywności gospodarczej na świecie pozostaje umiarkowany. W strefie euro i
Stanach Zjednoczonych wzrost PKB w III kw. obniżył się. Jednocześnie napływające
dane sugerują, że w kolejnych kwartałach utrzyma się ożywienie koniunktury w tych
gospodarkach. Z kolei w Rosji i Brazylii trwa recesja. W Chinach wzrost PKB w III kw.
po raz kolejny się obniżył, jednak dane napływające w IV kw. sygnalizują stabilizację
dynamiki aktywności gospodarczej. Możliwość silniejszego osłabienia koniunktury w
gospodarkach wschodzących pozostaje jednak istotnym źródłem ryzyka dla wzrostu w
światowej gospodarce.
Wobec ponownego spadku cen surowców w ostatnich miesiącach inflacja w wielu
gospodarkach – w tym w Stanach Zjednoczonych i strefie euro – pozostaje na poziomie
zbliżonym do zera. W tych warunkach Rezerwa Federalna i EBC utrzymują stopy
procentowe w pobliżu zera, choć Rezerwa Federalna zapowiada ich podwyższenie w
najbliższej przyszłości. Natomiast EBC kontynuuje program zakupu aktywów i
sygnalizuje możliwość dalszego poluzowania polityki pieniężnej.
W Polsce utrzymuje się stabilny wzrost gospodarczy, a dynamika PKB w III kw. br.
była nieco wyższa niż w poprzednim kwartale. Głównym czynnikiem wzrostu
gospodarczego pozostaje popyt konsumpcyjny, wspierany przez korzystną sytuację na
rynku pracy, dobre nastroje konsumentów oraz wzrost kredytów dla gospodarstw
domowych. Do wzrostu PKB przyczynia się także dalszy wzrost inwestycji, choć ich
dynamika w III kw. obniżyła się. Aktywności inwestycyjnej firm sprzyja wysokie
wykorzystanie zdolności produkcyjnych oraz ich dobra sytuacja finansowa.
Jednocześnie skłonność firm do inwestowania jest nadal ograniczana przez niepewność
dotyczącą perspektyw koniunktury za granicą. Obniżenie wzrostu w gospodarkach
wschodzących przyczynia się także do pewnego osłabienia dynamiki eksportu. Mimo to,
ze względu na jednoczesne silniejsze spowolnienie importu, wkład eksportu netto do
wzrostu PKB pozostaje dodatni.
Mimo poprawy sytuacji na rynku pracy dynamika wynagrodzeń pozostaje
umiarkowana. W tych warunkach i przy wciąż ujemnej luce popytowej w gospodarce
brak jest obecnie presji inflacyjnej. Roczna dynamika cen konsumpcyjnych oraz cen
1/2

produkcji pozostają ujemne, choć w ostatnim okresie skala deflacji się zmniejszyła.
Główną przyczyną utrzymywania się deflacji pozostaje silny spadek cen surowców
energetycznych na rynkach światowych. Oczekiwania inflacyjne pozostają bardzo
niskie.
W ocenie Rady w najbliższych kwartałach dynamika cen będzie powoli rosnąć. Jej
wzrostowi będzie sprzyjać stopniowe domykanie się luki popytowej, następujące w
warunkach poprawy koniunktury w strefie euro i dobrej sytuacji na krajowym rynku
pracy. Jednocześnie źródłem niepewności dotyczącej szybkości powrotu inflacji do celu
pozostaje ryzyko silniejszego spowolnienia w gospodarkach wschodzących i wpływ
tego na światową koniunkturę, a także możliwość utrzymania się niskich cen surowców
i w efekcie również niskiej inflacji w otoczeniu polskiej gospodarki.
Rada postanowiła utrzymać stopy procentowe NBP na niezmienionym poziomie,
uznając, że w świetle dostępnych danych i prognoz obecny poziom stóp sprzyja
utrzymaniu polskiej gospodarki na ścieżce zrównoważonego wzrostu oraz
makroekonomicznej równowagi.

2/2

