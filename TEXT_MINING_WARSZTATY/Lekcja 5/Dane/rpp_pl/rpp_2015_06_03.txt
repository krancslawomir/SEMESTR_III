Warszawa, 3 czerwca 2015 r.

Informacja po posiedzeniu Rady Polityki Pieniężnej
w dniach 2-3 czerwca 2015 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50% w skali rocznej;
 stopa lombardowa 2,50% w skali rocznej;
 stopa depozytowa 0,50% w skali rocznej;
 stopa redyskonta weksli 1,75% w skali rocznej.
Wzrost aktywności gospodarczej na świecie pozostaje umiarkowany, przy czym w
2015 r. oczekiwane jest jego nieznaczne przyspieszenie. W strefie euro następuje
stopniowe ożywienie wzrostu gospodarczego, choć w dalszym ciągu jest on na niskim
poziomie. W Stanach Zjednoczonych – mimo osłabienia koniunktury w pierwszych
miesiącach bieżącego roku – oczekiwana jest kontynuacja ożywienia gospodarczego w
kolejnych kwartałach. Jednocześnie w większości największych gospodarek
wschodzących dynamika aktywności gospodarczej obniża się, a u wschodnich
partnerów handlowych Polski, tj. w Rosji i na Ukrainie perspektywy gospodarcze
pozostają niekorzystne.
Po silnym i długotrwałym spadku, ceny ropy na rynkach światowych nieznacznie
wzrosły w ostatnich miesiącach. Przyczyniło się to do osłabienia tendencji
dezinflacyjnych w wielu krajach, w tym do wzrostu dynamiki cen w strefie euro.
Dynamika cen na świecie pozostaje jednak bardzo niska, a w wielu gospodarkach
europejskich – ujemna. W tych warunkach główne banki centralne utrzymują stopy
procentowe w pobliżu zera, a EBC kontynuuje program skupu aktywów.
W Polsce dynamika realnego PKB w I kw. przyspieszyła (do 3,6% wobec 3,3% w IV
kw. 2014 r.). Głównym źródłem wzrostu aktywności gospodarczej pozostał wzrost
popytu krajowego, w tym konsumpcji i inwestycji, postępujący w warunkach poprawy
sytuacji na rynku pracy, dobrej sytuacji finansowej przedsiębiorstw oraz wzrostu akcji
kredytowej. Ożywieniu gospodarczemu sprzyjało także przyspieszenie wzrostu
eksportu, wspieranego poprawą koniunktury w strefie euro. W kwietniu nastąpiło
jednak obniżenie dynamiki produkcji przemysłowej i sprzedaży detalicznej, choć
prawdopodobnie było ono przejściowe.
Ze względu na umiarkowane tempo wzrostu popytu i wciąż ujemną lukę popytową,
w gospodarce nie ma presji popytowej. Równocześnie niskie ceny surowców
i umiarkowana dynamika płac nominalnych przyczyniają się do utrzymania braku presji
kosztowej. W rezultacie roczna dynamika cen konsumpcyjnych pozostaje ujemna, choć
nieznaczny wzrost cen paliw i żywności w ostatnim okresie ograniczył skalę deflacji.
1/2

Dynamika cen produkcji sprzedanej pozostaje natomiast wyraźnie ujemna, a
oczekiwania inflacyjne są nadal bardzo niskie.
W ocenie Rady w najbliższych miesiącach roczna dynamika cen będzie nadal
ujemna, przede wszystkim ze względu na wcześniejsze silne spadki cen surowców.
Jednocześnie oczekiwane stopniowe przyspieszenie wzrostu gospodarczego,
następujące w warunkach poprawy koniunktury w strefie euro i dobrej sytuacji na
krajowym rynku pracy, ogranicza ryzyko utrzymania się inflacji poniżej celu w średnim
okresie. W związku z tym Rada postanowiła utrzymać stopy procentowe NBP na
niezmienionym poziomie.

2/2

