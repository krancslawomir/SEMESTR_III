Warszawa, 6 lipca 2016 r.

Informacja

po

posiedzeniu

Rady

Polityki

Pieniężnej

w dniach 5-6 lipca 2016 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
Wzrost aktywności gospodarczej na świecie pozostaje umiarkowany. Jednocześnie
utrzymuje się niepewność dotycząca przyszłej koniunktury w gospodarce globalnej,
związana dodatkowo z konsekwencjami referendum dotyczącego opuszczenia Unii
Europejskiej przez Wielką Brytanię. Wynik tego referendum przyczynił się do
wzrostu awersji do ryzyka na światowych rynkach finansowych, co znalazło
odzwierciedlenie w osłabieniu kursów walut i spadku cen aktywów w wielu
gospodarkach.
W strefie euro – mimo negatywnego oddziaływania słabej koniunktury w krajach
rozwijających się – trwa niewielkie ożywienie. Czynnikiem ryzyka dla koniunktury w
tej strefie jest przewidywane osłabienie wzrostu w Wielkiej Brytanii. W Stanach
Zjednoczonych utrzymuje się umiarkowany wzrost gospodarczy, jednak
obserwowane w ostatnich miesiącach osłabienie poprawy sytuacji na rynku pracy
utrudnia ocenę przyszłej koniunktury w tym kraju. W Chinach tempo wzrostu
prawdopodobnie nadal maleje, a Rosja i Brazylia pozostają w recesji.
Ceny ropy naftowej oraz wielu innych surowców na rynkach światowych –
pomimo pewnego wzrostu w ostatnich miesiącach – pozostają wyraźnie niższe niż w
poprzednich latach. Niskie ceny surowców wraz z umiarkowaną aktywnością
gospodarczą na świecie są główną przyczyną utrzymywania się dynamiki cen
konsumpcyjnych w wielu gospodarkach na bardzo niskim poziomie.
Europejski Bank Centralny utrzymuje stopy procentowe na poziomie bliskim zera,
w tym stopę depozytową poniżej zera, a także kontynuuje zakupy aktywów
finansowych. W Stanach Zjednoczonych dane z rynków finansowych sugerują
opóźnienie dalszych podwyżek stóp procentowych. Jednocześnie wzrosła
niepewność dotycząca kolejnych decyzji Rezerwy Federalnej.
W Polsce napływające dane wskazują na przyspieszenie wzrostu aktywności
gospodarczej, po obniżeniu dynamiki PKB w I kw. br. Na krajową koniunkturę
korzystnie wpływa relatywnie szybki wzrost funduszu płac i korzystne nastroje
konsumentów, a także dobra sytuacja finansowa firm oraz wysokie wykorzystanie
ich zdolności produkcyjnych. Towarzyszy temu stabilny wzrost kredytu dla sektora
1/2
MERGEFORMA
T

niefinansowego. Na wzrost dynamiki PKB w kolejnych kwartałach będą
oddziaływały wypłaty środków z Programu „Rodzina 500plus” zwiększające
dochody do dyspozycji gospodarstw domowych. Czynnikiem ryzyka dla krajowej
aktywności gospodarczej jest niepewność dotycząca koniunktury za granicą, w tym
skutków referendum dotyczącego wystąpienia Wielkiej Brytanii z Unii Europejskiej.
Ze względu na ujemną lukę popytową, a także umiarkowaną dynamikę
przeciętnych nominalnych wynagrodzeń, w gospodarce nie ma obecnie presji
inflacyjnej. Roczna dynamika cen konsumpcyjnych oraz cen produkcji pozostają
ujemne. Do spadku cen przyczyniają się nadal głównie czynniki zewnętrzne, w
szczególności wcześniejszy silny spadek cen surowców na rynkach światowych oraz
niska dynamika cen w otoczeniu polskiej gospodarki. Towarzyszą temu niskie
oczekiwania inflacyjne. Utrzymująca się deflacja nie wywiera jak dotąd negatywnego
wpływu na decyzje podmiotów gospodarczych.
Rada zapoznała się z przygotowaną przez Instytut Ekonomiczny projekcją inflacji
i PKB, stanowiącą jedną z przesłanek, na podstawie których Rada podejmuje decyzje
dotyczące stóp procentowych NBP. Zgodnie z lipcową projekcją z modelu NECMOD
– przygotowaną przy założeniu niezmienionych stóp procentowych NBP, z
uwzględnieniem danych dostępnych do 24 czerwca 2016 r. – roczna dynamika cen
znajdzie się z 50-procentowym prawdopodobieństwem w przedziale -0,9 ÷ -0,3% w
2016 r. (wobec -0,9 ÷ 0,2% w projekcji z marca 2016 r.), 0,3 – 2,2% w 2017 r. (wobec 0,2
– 2,3%) oraz 0,3 – 2,6% w 2018 r. (wobec 0,4 – 2,8%). Natomiast roczne tempo wzrostu
PKB według tej projekcji znajdzie się z 50-procentowym prawdopodobieństwem w
przedziale 2,6 – 3,8% w 2016 r. (wobec 3,0 – 4,5% w projekcji z marca 2016 r.), 2,4 –
4,5% w 2017 r. (wobec 2,6 – 4,8%) oraz 2,1 – 4,3% w 2018 r. (wobec 2,1 – 4,4%).
W ocenie Rady w najbliższych kwartałach dynamika CPI pozostanie ujemna ze
względu na wcześniejszy silny spadek cen surowców na rynkach światowych.
Jednocześnie, po przejściowym spowolnieniu dynamiki PKB na początku roku, w
kolejnych kwartałach oczekiwane jest utrzymanie stabilnego wzrostu gospodarczego.
Głównym czynnikiem wzrostu pozostanie popyt konsumpcyjny wspierany rosnącym
zatrudnieniem, prognozowanym przyspieszeniem wzrostu płac oraz zwiększeniem
świadczeń społecznych. Źródłem niepewności dla gospodarki – w tym dla
kształtowania się cen – pozostaje ryzyko pogorszenia globalnej koniunktury
zwiększane przez niepewność dotyczącą skutków referendum w Wielkiej Brytanii
oraz wahania cen surowców.
Rada podtrzymuje ocenę, że w świetle dostępnych danych i prognoz obecny
poziom stóp procentowych sprzyja utrzymaniu polskiej gospodarki na ścieżce
zrównoważonego wzrostu oraz pozwala zachować równowagę makroekonomiczną.
Rada przyjęła Raport o inflacji – lipiec 2016 r.

2/2
MERGEFORMA
T

