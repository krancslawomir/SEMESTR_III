Warszawa, 3 kwietnia 2019 r.

Informacja

po

posiedzeniu

Rady

Polityki

Pieniężnej

w dniach 2-3 kwietnia 2019 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
Napływające dane potwierdzają osłabienie koniunktury w części największych
gospodarek, przy utrzymującej się niepewności dotyczącej kształtowania się aktywności
w gospodarce światowej w kolejnych kwartałach. Informacje dotyczące strefy euro
wskazują na utrzymywanie się niskiego tempa wzrostu gospodarczego w tej strefie na
początku roku. W Stanach Zjednoczonych koniunktura pozostaje dobra, choć w I kw.
dynamika PKB prawdopodobnie się tam obniżyła. W Chinach tempo wzrostu aktywności
gospodarczej nadal stopniowo słabnie.
Mimo wzrostu cen ropy naftowej, jaki nastąpił od początku br., ich poziom jest wciąż
niższy niż w III kw. ub.r. Przyczynia się to do utrzymywania się umiarkowanej inflacji w
wielu krajach. Jednocześnie inflacja bazowa w otoczeniu polskiej gospodarki, w tym w
strefie euro, pozostaje niska.
Europejski Bank Centralny wydłużył okres przewidywanego utrzymywania stóp
procentowych na dotychczasowym poziomie, w tym stopy depozytowej poniżej zera.
Ponadto zapowiedział uruchomienie dodatkowych operacji zasilających sektor bankowy
w płynność. Rezerwa Federalna Stanów Zjednoczonych utrzymuje stopy procentowe na
niezmienionym poziomie. Jednocześnie Fed zapowiedział wstrzymanie ograniczania
swojej sumy bilansowej w kolejnych kwartałach.
W Polsce utrzymuje się dobra koniunktura, choć napływające dane sygnalizują, że
tempo wzrostu PKB w I kw. br. było niższe niż w IV kw. ub.r. Wzrostowi aktywności
gospodarczej sprzyja rosnąca – choć nieco wolniej niż w poprzednich kwartałach –
konsumpcja wspierana przez zwiększające się zatrudnienie i płace oraz bardzo dobre
nastroje konsumentów. Towarzyszy temu wzrost inwestycji.
Mimo relatywnie wysokiego wzrostu gospodarczego oraz szybszego niż w
poprzednich latach wzrostu płac roczna dynamika cen konsumpcyjnych utrzymuje się na
niskim poziomie. Nadal niska – mimo pewnego wzrostu w ostatnich miesiącach – jest
także inflacja po wyłączeniu cen żywności i energii.
W ocenie Rady perspektywy krajowej koniunktury pozostają korzystne. W kolejnych
kwartałach nastąpi jednak prawdopodobnie stopniowe obniżenie się tempa wzrostu PKB.
Jednocześnie inflacja utrzyma się na umiarkowanym poziomie i w horyzoncie
oddziaływania polityki pieniężnej będzie się kształtować w pobliżu celu inflacyjnego.

Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.

