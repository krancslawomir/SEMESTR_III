Warszawa, 11 września 2019 r.

Informacja

po

posiedzeniu

Rady

Polityki

Pieniężnej

w dniach 10-11 września 2019 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
Napływające dane wskazują, że tempo wzrostu w gospodarce światowej pozostaje
relatywnie niskie, a perspektywy globalnej koniunktury pogorszyły się. W strefie euro w
II kw. wzrost PKB utrzymał się na niskim poziomie. Mimo nadal dobrej sytuacji w
sektorze usług w tej strefie, aktywność w sektorze przemysłowym pozostaje słaba. W
Stanach Zjednoczonych koniunktura pozostaje dobra, choć dynamika PKB w II kw. się
obniżyła, a odczyty wskaźników koniunktury sygnalizują możliwe osłabienie aktywności
w kolejnych kwartałach. W Chinach wzrost PKB także spowolnił w II kw. br.
W ostatnim okresie obniżyły się ceny ropy naftowej na rynkach światowych.
Jednocześnie inflacja w wielu krajach utrzymuje się na umiarkowanym poziomie.
Europejski Bank Centralny utrzymuje stopy procentowe na poziomie bliskim zera, w
tym stopę depozytową poniżej zera, oraz reinwestuje zapadające papiery wartościowe
zakupione w ramach programu skupu aktywów. EBC sygnalizuje także możliwość
poluzowania polityki pieniężnej w najbliższym czasie. Rezerwa Federalna Stanów
Zjednoczonych obniżyła stopy procentowe oraz zaprzestała zmniejszania swojej sumy
bilansowej.
W Polsce – mimo osłabienia wzrostu gospodarczego za granicą – utrzymuje się dobra
koniunktura, a tempo wzrostu PKB w II kw. br. wyniosło 4,5% r/r. Wzrostowi aktywności
gospodarczej sprzyja rosnąca konsumpcja wspierana przez zwiększające się zatrudnienie
i płace, bardzo dobre nastroje konsumentów oraz wypłaty świadczeń społecznych. W II
kw. rosły także – mimo pewnego obniżenia dynamiki – inwestycje. Jednocześnie obniżyło
się tempo wzrostu eksportu i importu.
Inflacja w sierpniu br. – według szybkiego szacunku GUS – wyniosła 2,8% r/r. W
kierunku wyższej dynamiki cen oddziałuje głównie istotny wzrost cen żywności.
Ograniczająco na dynamikę cen wpływają natomiast niższe niż przed rokiem ceny energii,
w tym paliw. Jednocześnie inflacja bazowa utrzymuje się na umiarkowanym poziomie.
W ocenie Rady perspektywy krajowej koniunktury pozostają korzystne, a dynamika
PKB utrzyma się w najbliższych latach na relatywnie wysokim poziomie. Wzrosła jednak
niepewność dotycząca skali i trwałości osłabienia koniunktury za granicą i jego wpływu

na krajową aktywność gospodarczą. Inflacja – po przejściowym wzroście w I kw. 2020 r.
– w horyzoncie oddziaływania polityki pieniężnej będzie się kształtować w pobliżu celu
inflacyjnego.
Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.
Rada przyjęła Założenia polityki pieniężnej na rok 2020.

