Warszawa, 14 stycznia 2015 r.

Informacja po posiedzeniu Rady Polityki Pieniężnej
w dniach 13-14 stycznia 2015 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 2,00% w skali rocznej;
 stopa lombardowa 3,00% w skali rocznej;
 stopa depozytowa 1,00% w skali rocznej;
 stopa redyskonta weksli 2,25% w skali rocznej.
Wzrost aktywności gospodarczej na świecie pozostaje umiarkowany, przy czym
sytuacja gospodarcza w poszczególnych krajach jest zróżnicowana. W Stanach
Zjednoczonych w IV kw. ub.r. trwało ożywienie gospodarcze, a dane o PKB w III kw.
zostały zrewidowane w górę. Natomiast w strefie euro dynamika aktywności pozostała
niska, a prognozy wzrostu na 2015 r. były w ostatnich miesiącach obniżane. Również w
największych gospodarkach wschodzących wzrost aktywności gospodarczej utrzymał
się na niskim, jak na te kraje poziomie, a w Rosji dynamika PKB spadła prawdopodobnie
w pobliże zera.
W ostatnim miesiącu nadal silnie obniżały się ceny ropy naftowej. Wraz z
umiarkowanym tempem wzrostu gospodarczego na świecie sprzyjało to utrzymywaniu
się bardzo niskiej inflacji w wielu krajach oraz przyczyniło do wystąpienia deflacji w
strefie euro.
Główne banki centralne nadal prowadzą ekspansywną politykę pieniężną,
utrzymując stopy procentowe na historycznie niskich poziomach. Europejski Bank
Centralny i Bank Japonii realizują programy skupu aktywów. Jednocześnie nasiliły się
oczekiwania stopniowego podwyższenia stóp procentowych w Stanach Zjednoczonych,
co przyczyniło się w ostatnim okresie do osłabienia kursów walut gospodarek
wschodzących, w tym złotego. Utrzymuje się podwyższona awersja do ryzyka na
międzynarodowych rynkach finansowych.
W Polsce, dynamika aktywności gospodarczej w IV kw. ub. r. mogła nieco
spowolnić. W listopadzie tempo wzrostu produkcji przemysłowej obniżyło się w pobliże
zera, a dynamika produkcji budowlano-montażowej pozostała ujemna. Jednocześnie
obniżyło się tempo wzrostu sprzedaży detalicznej. Wzrost akcji kredytowej, zarówno dla
gospodarstw domowych, jak i przedsiębiorstw, pozostał stabilny.
Dane z rynku pracy wskazują na dalszy wzrost zatrudnienia w przedsiębiorstwach,
co przyczynia się do kontynuacji spadku bezrobocia po uwzględnieniu czynników
sezonowych. Jednocześnie utrzymująca się umiarkowana dynamika wynagrodzeń w
sektorze przedsiębiorstw wskazuje, że presja płacowa pozostaje ograniczona.

1/2

W listopadzie dynamika cen konsumpcyjnych pozostała ujemna i była niższa od
oczekiwań, kształtując się na poziomie -0,6% r/r. Towarzyszyło temu obniżenie
większości miar inflacji bazowej, co potwierdza brak presji popytowej w gospodarce.
Utrzymał się także spadek cen produkcji sprzedanej przemysłu, co wskazuje na brak
presji kosztowej w gospodarce. Towarzyszą temu bardzo niskie oczekiwania inflacyjne
przedsiębiorstw i gospodarstw domowych.
Rada postanowiła pozostawić stopy procentowe NBP na niezmienionym poziomie.
Rada podkreśla, że w otoczeniu polskiej gospodarki utrzymuje się niepewność co do
przyszłej
koniunktury.
Jeśli
wydłuży
się
oczekiwany
okres
deflacji
i tym samym wzrośnie ryzyko pozostania inflacji poniżej celu w średnim okresie,
a napływające dane będą potwierdzały spowolnienie dynamiki aktywności gospodarczej
oraz utrzyma się niski wzrost w otoczeniu polskiej gospodarki, to Rada nie wyklucza
dalszego dostosowania polityki pieniężnej.

2/2

