Warszawa, 6 maja 2016 r.

Informacja

po

posiedzeniu

Rady

Polityki

Pieniężnej

w dniach 5-6 maja 2016 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
Wzrost aktywności gospodarczej na świecie pozostaje umiarkowany, choć utrzymuje
się niepewność dotycząca jego perspektyw. W strefie euro trwa stopniowe ożywienie,
choć na aktywność w tej gospodarce negatywnie oddziałuje słaba koniunktura w krajach
rozwijających się. W Stanach Zjednoczonych wzrost gospodarczy w I kw. br. obniżył się,
czemu jednak towarzyszyła postępująca poprawa sytuacji na tamtejszym rynku pracy. Z
kolei w Chinach wzrost PKB w dalszym ciągu stopniowo spowalnia, a Rosja i Brazylia
pozostają w recesji.
Ceny ropy naftowej oraz wielu innych surowców na rynkach światowych – pomimo
pewnego wzrostu w ostatnich miesiącach – pozostają wyraźnie niższe niż rok wcześniej.
Niskie ceny surowców wraz z umiarkowaną aktywnością gospodarczą na świecie są
główną przyczyną utrzymywania się dynamiki cen konsumpcyjnych w wielu
gospodarkach na bardzo niskim poziomie. W niektórych gospodarkach – w tym w
strefie euro – dynamika cen jest ujemna.
Europejski Bank Centralny utrzymuje stopy procentowe na bardzo niskim poziomie,
w tym stopę depozytową poniżej zera, a także kontynuuje zakupy aktywów
finansowych. Natomiast Rezerwa Federalna – po podwyżce w grudniu – utrzymuje
stopy procentowe na niezmienionym poziomie, sygnalizując ich możliwy wzrost w
przyszłości.
W Polsce zrewidowane dane o rachunkach narodowych wskazują, że wzrost PKB w
IV kw. ub.r. był wyższy niż wcześniej szacowano. W I kw. br. nastąpiło
prawdopodobnie pewne obniżenie dynamiki PKB. Wzrost aktywności jest nadal
wspierany przez wzrost zatrudnienia, poprawę nastrojów konsumentów, dobrą sytuację
finansową firm, wysokie wykorzystanie ich zdolności produkcyjnych, a także stabilny
wzrost kredytu. Osłabienie wzrostu gospodarczego na początku br. było więc
prawdopodobnie przejściowe, choć utrzymująca się niepewność dotycząca koniunktury
za granicą jest czynnikiem ryzyka dla krajowej aktywności gospodarczej.
Ze względu na ujemną lukę popytową, a także umiarkowaną dynamikę przeciętnych
nominalnych wynagrodzeń, w gospodarce nie ma obecnie presji inflacyjnej. Roczna
dynamika cen konsumpcyjnych oraz cen produkcji pozostają ujemne. Do spadku cen
1/2

przyczyniają się nadal głównie czynniki zewnętrzne, w szczególności wcześniejszy silny
spadek cen surowców na rynkach światowych oraz niska dynamika cen w otoczeniu
polskiej gospodarki. Towarzyszą temu bardzo niskie oczekiwania inflacyjne.
Utrzymująca się deflacja nie wywiera jak dotąd negatywnego wpływu na decyzje
podmiotów gospodarczych.
W ocenie Rady w najbliższych kwartałach dynamika CPI pozostanie ujemna ze
względu na wcześniejszy silny spadek cen surowców na rynkach światowych.
Jednocześnie, po przejściowym spowolnieniu dynamiki PKB na początku roku, w
kolejnych kwartałach oczekiwane jest utrzymanie stabilnego wzrostu gospodarczego.
Głównym czynnikiem wzrostu pozostanie popyt konsumpcyjny wspierany rosnącym
zatrudnieniem, prognozowanym przyspieszeniem płac oraz zwiększeniem świadczeń
społecznych. Jednocześnie źródłem niepewności dla gospodarki – w tym dla
kształtowania się cen – pozostaje ryzyko pogorszenia koniunktury na świecie oraz
wahania cen surowców.
Rada podtrzymuje ocenę, że w świetle dostępnych danych i prognoz obecny poziom
stóp procentowych sprzyja utrzymaniu polskiej gospodarki na ścieżce zrównoważonego
wzrostu oraz pozwala zachować równowagę makroekonomiczną.

2/2

