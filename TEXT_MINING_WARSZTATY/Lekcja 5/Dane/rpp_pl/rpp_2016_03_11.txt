Warszawa, 11 marca 2016 r.

Informacja

po

posiedzeniu

Rady

Polityki

Pieniężnej

w dniach 10-11 marca 2016 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
Wzrost aktywności gospodarczej na świecie pozostaje umiarkowany, przy czym w
ostatnim okresie wzrosła niepewność dotycząca perspektyw światowej gospodarki. W
strefie euro trwa ożywienie gospodarcze, choć głównym czynnikiem wzrostu pozostaje
popyt konsumpcyjny, przy niskiej dynamice inwestycji i eksportu. W Stanach
Zjednoczonych po kilku latach ożywienia gospodarczego, w II połowie ub.r. dynamika
PKB obniżyła się i utrzymuje się ryzyko dalszego osłabienia aktywności w tej
gospodarce. W Chinach z kolei w dalszym ciągu obniża się tempo wzrostu
gospodarczego, podczas gdy Rosja i Brazylia pozostają w recesji. Obawy o możliwość
dalszego osłabienia aktywności w gospodarkach wschodzących oraz ryzyko jego
przełożenia na aktywność w gospodarkach rozwiniętych są obecnie głównym
czynnikiem niepewności dla światowej koniunktury.
Niepewność dotycząca światowej gospodarki wpływa negatywnie na nastroje na
międzynarodowych rynkach finansowych, co doprowadziło do obniżenia się cen wielu
aktywów w ostatnich miesiącach. Utrzymują się także niskie ceny ropy naftowej i innych
surowców, w tym rolnych. W konsekwencji dynamika cen konsumpcyjnych w wielu
gospodarkach – w tym strefie euro – jest zbliżona od zera, a prognozy inflacji na kolejne
lata są obniżane.
Europejski Bank Centralny obniżył w marcu stopy procentowe oraz zwiększył skalę
luzowania ilościowego. W Stanach Zjednoczonych, mimo podwyższenia stóp
procentowych w grudniu i sygnalizowania ich dalszego wzrostu w kolejnych
kwartałach, wzrosła niepewność dotycząca dalszego kierunku tamtejszej polityki
pieniężnej.
W Polsce utrzymuje się stabilny wzrost gospodarczy, a dane za IV kw. potwierdziły
nawet nieznaczne przyspieszenie dynamiki PKB. Głównym czynnikiem wzrostu PKB
pozostaje popyt krajowy, wspierany przez stabilny wzrost konsumpcji i rosnące
inwestycje. Wzrostowi popytu sprzyja korzystna sytuacja na rynku pracy, pozytywne
nastroje konsumentów, dobra sytuacja finansowa firm, wysokie wykorzystanie ich
zdolności produkcyjnych oraz wzrost akcji kredytowej.

1/2

Ze względu na wciąż ujemną lukę popytową, a także jedynie umiarkowaną
dynamikę nominalnych wynagrodzeń w gospodarce nie ma presji inflacyjnej. Roczna
dynamika cen konsumpcyjnych oraz cen produkcji pozostają ujemne. Główną przyczyną
utrzymywania się deflacji jest jednak silny spadek cen surowców energetycznych na
rynkach światowych w ostatnich kwartałach. Oczekiwania inflacyjne są nadal bardzo
niskie. Utrzymująca się deflacja nie wywiera jak dotychczas negatywnego wpływu na
decyzje podmiotów gospodarczych.
Rada zapoznała się z przygotowaną przez Instytut Ekonomiczny projekcją inflacji i
PKB, stanowiącą jedną z przesłanek, na podstawie których Rada podejmuje decyzje
dotyczące stóp procentowych NBP. Zgodnie z marcową projekcją z modelu NECMOD –
przygotowaną przy założeniu niezmienionych stóp procentowych NBP, z
uwzględnieniem danych dostępnych do 23 lutego 2016 r. – roczna dynamika cen
znajdzie się z 50-procentowym prawdopodobieństwem w przedziale -0,9 – 0,2%
w 2016 r. (wobec 0,4 – 1,8% w projekcji z listopada 2015 r.), 0,2 – 2,3% w 2017 r. (wobec
0,4 – 2,5%) oraz 0,4 – 2,8% w 2018 r. Natomiast roczne tempo wzrostu PKB według tej
projekcji znajdzie się z 50-procentowym prawdopodobieństwem w przedziale 3,0 – 4,5%
w 2016 r. (wobec 2,3 – 4,3% w projekcji z listopada 2015 r.), 2,6 – 4,8% w 2017 r. (wobec
2,4 – 4,6%) oraz 2,1 – 4,4% w 2018 r.
W ocenie Rady w najbliższych kwartałach dynamika CPI pozostanie ujemna ze
względu na wcześniejszy silny spadek cen surowców na rynkach światowych.
Jednocześnie oczekiwane jest stopniowe przyspieszenie inflacji bazowej, czemu sprzyjać
będzie stabilny wzrost gospodarczy, w tym oczekiwany wzrost dynamiki popytu
konsumpcyjnego
wspierany
rosnącym
zatrudnieniem,
prognozowanym
przyspieszeniem płac oraz zwiększeniem świadczeń społecznych. Jednocześnie źródłem
niepewności dla gospodarki jest ryzyko pogorszenia koniunktury na świecie.
Rada podtrzymuje ocenę, że w świetle dostępnych danych i prognoz obecny poziom
stóp sprzyja utrzymaniu polskiej gospodarki na ścieżce zrównoważonego wzrostu oraz
pozwala zachować równowagę makroekonomiczną.
Rada przyjęła Raport o inflacji – marzec 2016 r.

2/2

