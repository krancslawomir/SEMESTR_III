Warszawa, 3 września 2014 r.

Informacja po posiedzeniu Rady Polityki Pieniężnej
w dniach 2-3 września 2014 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 2,50% w skali rocznej;
 stopa lombardowa 4,00% w skali rocznej;
 stopa depozytowa 1,00% w skali rocznej;
 stopa redyskonta weksli 2,75% w skali rocznej.
Wzrost aktywności gospodarczej na świecie pozostaje umiarkowany, przy czym
sytuacja gospodarcza w poszczególnych krajach jest zróżnicowana. W Stanach
Zjednoczonych, po spadku PKB na początku roku, w II kwartale wzrost gospodarczy
istotnie przyspieszył. Ponadto wskaźniki koniunktury sugerują kontynuację ożywienia
w kolejnych kwartałach. W strefie euro natomiast kwartalna dynamika PKB
wyhamowała do zera. Przyczyniło się do tego obniżenie PKB w Niemczech i Włoszech,
przy utrzymującej się stagnacji we Francji. Wskaźniki koniunktury dotyczące strefy euro
sugerują możliwość pewnej poprawy aktywności gospodarczej w III kwartale, choć
nastroje w przemyśle pogorszyły się w ostatnim okresie. W największych gospodarkach
wschodzących dynamika aktywności gospodarczej pozostaje niska jak na te kraje.
W ostatnich miesiącach obniżyły się ceny wielu surowców rolnych i energetycznych,
co wraz z umiarkowanym tempem wzrostu gospodarczego na świecie sprzyja
utrzymywaniu się niskiej inflacji w wielu krajach. W najbliższym otoczeniu Polski – w
tym w strefie euro oraz krajach Europy Środkowo-Wschodniej – inflacja pozostaje
zbliżona do zera.
Główne banki centralne nadal prowadzą ekspansywną politykę pieniężną, przy
czym Rezerwa Federalna ogranicza skalę luzowania ilościowego, natomiast Europejski
Bank Centralny będzie ją zwiększał. W efekcie, część banków centralnych krajów
powiązanych gospodarczo ze strefą euro obniżyło stopy procentowe w ostatnim okresie.
W Polsce, napływające dane wskazują na spowolnienie dynamiki wzrostu
gospodarczego. Wzrost PKB w II kwartale był nieznacznie niższy niż w poprzednim
kwartale. Do obniżenia wzrostu przyczynił się spadek wkładu eksportu netto poniżej
zera oraz obniżenie dynamiki inwestycji. Jednocześnie w kierunku zwiększenia
dynamiki PKB oddziaływało niewielkie przyspieszenie wzrostu konsumpcji oraz
znaczące zwiększenie zapasów.
Dane za lipiec pokazują, że roczna dynamika produkcji przemysłowej i sprzedaży
detalicznej pozostały niskie, a dynamika produkcji budowlano-montażowej znacząco się

1/2

obniżyła. W ostatnim okresie obniżyła się także część wskaźników koniunktury,
sygnalizując możliwość dalszego spowolnienia dynamiki aktywności gospodarczej.
W II kwartale spowolnieniu dynamiki wzrostu gospodarczego towarzyszyło
utrzymanie się wzrostu liczby pracujących w gospodarce. Jednocześnie obniżyła się
dynamika wynagrodzeń. Dane za lipiec sygnalizują kontynuację wzrostu zatrudnienia w
przedsiębiorstwach przy stabilizacji tempa wzrostu wynagrodzeń.
Dynamika akcji kredytowej dla sektora przedsiębiorstw i gospodarstw domowych w
ostatnich miesiącach ustabilizowała się na umiarkowanym poziomie.
W lipcu roczna inflacja CPI obniżyła się i była ujemna (wyniosła -0,2%), pozostając
wyraźnie poniżej celu inflacyjnego NBP (2,5%). Spadkowi inflacji sprzyjało obniżenie
dynamiki cen żywności oraz inflacji bazowej, co wskazuje na brak presji popytowej. Brak
presji kosztowej potwierdza natomiast utrzymujący się spadek cen produkcji sprzedanej
przemysłu. Towarzyszą temu bardzo niskie oczekiwania inflacyjne przedsiębiorstw i
gospodarstw domowych.
W ocenie Rady w ostatnim okresie wzrosła niepewność dotycząca perspektyw
aktywności gospodarczej w Polsce, a przez to tempa powrotu inflacji do celu. Rada
postanowiła utrzymać stopy procentowe NBP na niezmienionym poziomie. Jeśli
napływające dane będą potwierdzały osłabienie koniunktury gospodarczej oraz wzrost
ryzyka utrzymania się inflacji poniżej celu w średnim okresie, Rada rozpocznie
dostosowanie polityki pieniężnej.

2/2

