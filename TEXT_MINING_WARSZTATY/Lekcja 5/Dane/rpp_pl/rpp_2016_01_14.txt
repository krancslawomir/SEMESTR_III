Warszawa, 14 stycznia 2016 r.

Informacja

po

posiedzeniu

Rady

Polityki

Pieniężnej

w dniach 13-14 stycznia 2016 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
W strefie euro trwa ożywienie gospodarcze, choć wzrost aktywności jest tam nadal
umiarkowany. W Stanach Zjednoczonych – mimo nieco słabszych danych w ostatnim
okresie – utrzymuje się korzystna koniunktura, a wzrost PKB w bieżącym roku ma być
nieco wyższy niż w 2015 r. Z kolei w Rosji i Brazylii trwa recesja, a perspektywy tych
gospodarek uległy pogorszeniu. W Chinach dane napływające w IV kw. sygnalizują
stabilizację dynamiki aktywności gospodarczej, choć na niższym poziomie niż w
poprzednich latach. Możliwość dalszego osłabienia koniunktury w gospodarkach
wschodzących pozostaje istotnym źródłem ryzyka dla wzrostu w światowej gospodarce.
W ostatnim okresie ponownie wyraźnie obniżyły się ceny ropy naftowej i innych
surowców energetycznych na rynkach światowych. W efekcie inflacja w wielu
gospodarkach – w tym w strefie euro – pozostaje zbliżona do zera. Jednocześnie w
niektórych gospodarkach – w tym w Stanach Zjednoczonych – inflacja bazowa jest
wyraźnie wyższa od dynamiki cen konsumpcyjnych, do czego przyczynia się trwające
ożywienie gospodarcze.
W tych warunkach następuje dywergencja polityki pieniężnej Rezerwy Federalnej i
EBC. Rezerwa Federalna podwyższyła stopy procentowe po siedmiu latach
utrzymywania ich na poziomie zbliżonym do zera. Z kolei EBC ponownie złagodził
swoją politykę pieniężną, głównie poprzez wydłużenie okresu realizacji programu
skupu aktywów oraz rozszerzenie jego zakresu. Decyzje głównych banków centralnych,
a także silny spadek cen ropy naftowej przyczyniły się do przejściowego wzrostu
zmienności cen aktywów na międzynarodowych rynkach finansowych.
W Polsce utrzymuje się stabilny wzrost gospodarczy, którego głównym czynnikiem
jest popyt krajowy. Wzrostowi popytu sprzyja korzystna sytuacja na rynku pracy,
pozytywne nastroje konsumentów i dobra sytuacja finansowa firm. Natomiast
ograniczająco na dynamikę popytu w gospodarce oddziałuje niepewność
przedsiębiorstw dotycząca perspektyw wzrostu gospodarczego za granicą.
Ze względu na wciąż ujemną lukę popytową, a także jedynie umiarkowaną
dynamikę wynagrodzeń w gospodarce brak jest obecnie presji inflacyjnej. Roczna
dynamika cen konsumpcyjnych oraz cen produkcji pozostają ujemne, choć skala deflacji
1/2

stopniowo się zmniejsza. Główną przyczyną utrzymywania się deflacji pozostaje silny
spadek cen surowców energetycznych na rynkach światowych. Oczekiwania inflacyjne
są nadal bardzo niskie.
W ocenie Rady w najbliższych kwartałach dynamika CPI będzie powoli rosnąć, choć
ze względu na ponowny spadek cen surowców tempo wzrostu cen towarów i usług
konsumpcyjnych może być niższe niż dotychczas oceniano. Jak dotychczas utrzymująca
się deflacja nie wywiera jednak negatywnego wpływu na decyzje podmiotów
gospodarczych. Stopniowemu wzrostowi dynamiki cen będzie sprzyjać domykanie się
luki popytowej, następujące w warunkach poprawy koniunktury w strefie euro i dobrej
sytuacji na krajowym rynku pracy.
Rada postanowiła utrzymać stopy procentowe NBP na niezmienionym poziomie,
uznając, że w świetle dostępnych danych i prognoz obecny poziom stóp sprzyja
utrzymaniu polskiej gospodarki na ścieżce zrównoważonego wzrostu oraz pozwala
zachować równowagę makroekonomiczną.
Pełniejsza ocena perspektyw kształtowania się dynamiki cen oraz wzrostu
gospodarczego w kolejnych kwartałach będzie możliwa po zapoznaniu się z marcową
projekcją inflacji i PKB.

2/2

