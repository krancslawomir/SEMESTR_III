Warszawa, 6 marca 2019 r.

Informacja

po

posiedzeniu

Rady

Polityki

Pieniężnej

w dniach 5-6 marca 2019 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
Napływające dane wskazują na osłabienie koniunktury w części największych
gospodarek, przy jednoczesnym wzroście niepewności dotyczącej kształtowania się
aktywności w gospodarce światowej w kolejnych kwartałach. W strefie euro dynamika
PKB w IV kw. była niższa niż w I połowie ub.r., a dostępne prognozy wskazują na jej
dalsze osłabienie w bieżącym roku. W Stanach Zjednoczonych koniunktura pozostaje
dobra, choć oczekiwane jest tam nieznaczne obniżenie się tempa wzrostu PKB. W Chinach
tempo wzrostu aktywności gospodarczej nadal stopniowo się obniża.
Mimo wzrostu cen ropy naftowej jaki nastąpił od początku br., ich poziom jest wciąż
niższy niż w III kw. ub.r. Przyczynia się to do osłabienia inflacji w wielu krajach.
Jednocześnie inflacja bazowa w otoczeniu polskiej gospodarki, w tym w strefie euro,
pozostaje niska.
Europejski Bank Centralny utrzymuje stopy procentowe na poziomie bliskim zera, w
tym stopę depozytową poniżej zera. Jednocześnie EBC nadal reinwestuje środki z
zapadających papierów wartościowych. Rezerwa Federalna Stanów Zjednoczonych
utrzymuje stopy procentowe na niezmienionym poziomie.
W Polsce wzrost PKB w IV kw. utrzymał się na relatywnie wysokim poziomie.
Wzrostowi aktywności gospodarczej sprzyjała rosnąca – choć nieco wolniej niż w
poprzednich kwartałach – konsumpcja wspierana przez zwiększające się zatrudnienie i
płace oraz bardzo dobre nastroje konsumentów. Towarzyszył temu wzrost inwestycji.
Mimo relatywnie wysokiego wzrostu gospodarczego oraz szybszego niż w
poprzednich latach wzrostu płac roczna dynamika cen konsumpcyjnych obniżyła się w
ostatnich miesiącach i kształtuje się na niskim poziomie. Nadal niska – mimo
prawdopodobnego podwyższenia w styczniu – jest także inflacja po wyłączeniu cen
żywności i energii.
Rada zapoznała się z wynikami marcowej projekcji inflacji i PKB przygotowanej przy
założeniu niezmienionych stóp procentowych NBP. Marcowa projekcja uwzględnia dane
i informacje opublikowane do dnia 15 lutego br. – w tym informacje dotyczące
ustawowego zamrożenia cen energii – oraz wstępne informacje o zapowiedzianych w
dniu 23 lutego br. zmianach w zakresie polityki fiskalnej. Zgodnie z marcową projekcją z
modelu NECMOD roczna dynamika cen znajdzie się z 50-procentowym

prawdopodobieństwem w przedziale 1,2–2,2% w 2019 r. (wobec 2,6–3,9% w projekcji z
listopada 2018 r.), 1,7–3,6% w 2020 r. (wobec 1,9–3,9%) oraz 1,3–3,5% w 2021 r. Z kolei
roczne tempo wzrostu PKB według tej projekcji znajdzie się z 50-procentowym
prawdopodobieństwem w przedziale 3,3–4,7% w 2019 r. (wobec 2,7–4,4% w projekcji z
listopada 2018 r.), 2,7–4,6% w 2020 r. (wobec 2,3–4,2%) oraz 2,4–4,3% w 2021 r.
W ocenie Rady, perspektywy krajowej koniunktury pozostają korzystne. W kolejnych
kwartałach nastąpi jednak prawdopodobnie stopniowe obniżenie się tempa wzrostu PKB.
Jednocześnie inflacja utrzyma się na umiarkowanym poziomie i w horyzoncie
oddziaływania polityki pieniężnej będzie się kształtować się w pobliżu celu inflacyjnego.
Taką ocenę wspierają wyniki marcowej projekcji PKB i inflacji.
Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.
Rada przyjęła Raport o inflacji – marzec 2019 r.

