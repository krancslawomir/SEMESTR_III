Warszawa, 8 października 2014 r.

Informacja po posiedzeniu Rady Polityki Pieniężnej
w dniach 7-8 października 2014 r.
Rada ustaliła stopy procentowe NBP na następującym poziomie:
 stopa referencyjna 2,00% w skali rocznej;
 stopa lombardowa 3,00% w skali rocznej;
 stopa redyskonta weksli 2,25% w skali rocznej;
 stopa depozytowa 1,00% w skali rocznej.
Rada postanowiła również, że oprocentowanie środków rezerwy obowiązkowej
będzie wynosić 0,9 stopy referencyjnej NBP.
Wzrost aktywności gospodarczej na świecie pozostaje umiarkowany, przy czym
sytuacja gospodarcza w poszczególnych krajach jest zróżnicowana. W Stanach
Zjednoczonych trwa ożywienie gospodarcze, a perspektywy wzrostu PKB pozostają
korzystne. W strefie euro natomiast dynamika aktywności gospodarczej jest nadal niska,
a wskaźniki koniunktury pogorszyły się w ostatnim okresie. W największych
gospodarkach wschodzących dynamika PKB także pozostaje relatywnie niska, a w
niektórych z nich, w tym w Rosji, spowalnia.
W ostatnich miesiącach obniżyły się ceny wielu surowców rolnych i energetycznych,
co wraz z umiarkowanym tempem wzrostu gospodarczego na świecie sprzyja
utrzymywaniu się niskiej inflacji w wielu krajach. W najbliższym otoczeniu Polski – w
tym w strefie euro oraz krajach Europy Środkowo-Wschodniej – inflacja pozostaje
zbliżona do zera.
Główne banki centralne nadal prowadzą ekspansywną politykę pieniężną.
Jednocześnie wobec zróżnicowanej sytuacji gospodarczej następuje dywergencja polityki
pieniężnej w głównych gospodarkach. Rezerwa Federalna ogranicza skalę luzowania
ilościowego, natomiast Europejski Bank Centralny zwiększa skalę ekspansji monetarnej.
W Polsce dane o aktywności w III kwartale sygnalizują dalsze spowolnienie
dynamiki wzrostu gospodarczego. Wskazuje na to spowolnienie dynamiki produkcji
przemysłowej, budowlano-montażowej oraz sprzedaży detalicznej w ostatnich
miesiącach. Spowolnienie dynamiki aktywności gospodarczej jest także sygnalizowane
przez obniżenie się wskaźników koniunktury.
Pomimo obniżenia dynamiki aktywności gospodarczej, zatrudnienie w sektorze
przedsiębiorstw nadal rośnie. Wzrost zatrudnienia sprzyja spadkowi bezrobocia. Stopa
bezrobocia pozostaje jednak podwyższona, co nadal ogranicza presję płacową. W efekcie
dynamika wynagrodzeń w przedsiębiorstwach utrzymuje się na umiarkowanym

1/2

poziomie. Jednocześnie ustabilizowała się dynamika akcji kredytowej dla sektora
przedsiębiorstw i gospodarstw domowych.
W sierpniu dynamika cen konsumpcyjnych ponownie się obniżyła i pozostała
ujemna (wyniosła -0,3% r/r). Do spadku cen przyczyniło się głównie obniżenie cen
żywności, związane z wysoką podażą produktów rolnych, spadkiem cen surowców na
rynkach światowych i rosyjskim embargiem na import żywności. Jednocześnie inflacja
bazowa utrzymała się na bardzo niskim poziomie, co potwierdza brak presji popytowej
w gospodarce. Na brak presji kosztowej wskazuje natomiast utrzymujący się spadek cen
produkcji sprzedanej przemysłu. Towarzyszą temu bardzo niskie oczekiwania inflacyjne
przedsiębiorstw i gospodarstw domowych.
W ocenie Rady napływające dane wskazują na spowolnienie dynamiki aktywności
gospodarczej oraz wzrost ryzyka utrzymania się inflacji poniżej celu w średnim okresie.
W związku z tym Rada postanowiła obniżyć stopy procentowe NBP, za wyjątkiem stopy
depozytowej, która pozostała bez zmian, zawężając różnicę pomiędzy stopą
lombardową a depozytową. Rada nie wyklucza dalszego dostosowania polityki
pieniężnej jeśli napływające informacje, w tym listopadowa projekcja NBP, potwierdzą
istotne ryzyko utrzymania się inflacji poniżej celu w średnim okresie.

2/2

