Warszawa, 15 maja 2019 r.

Informacja

po

posiedzeniu

Rady

Polityki

Pieniężnej

w dniach 14-15 maja 2019 r.
Rada postanowiła utrzymać stopy procentowe NBP na niezmienionym poziomie:
▪ stopa referencyjna 1,50%;
▪ stopa lombardowa 2,50%;
▪ stopa depozytowa 0,50%;
▪ stopa redyskonta weksli 1,75%.
Napływające dane wskazują, że w I kw. tempo wzrostu w gospodarce światowej
pozostało relatywnie niskie, choć w części największych gospodarek koniunktura nieco
się poprawiła. Jednocześnie wciąż słabe były nastroje w sektorze przemysłowym, przy
korzystniejszych sygnałach z sektora usług. W strefie euro – mimo przyśpieszenia
kwartalnej dynamiki PKB – tempo wzrostu aktywności gospodarczej utrzymuje się na
relatywnie niskim poziomie. W Stanach Zjednoczonych koniunktura pozostaje dobra, a
kwartalna dynamika PKB w I kw. była wyższa niż w poprzednim kwartale. W Chinach
tempo wzrostu aktywności gospodarczej na początku roku ustabilizowało się.
Od początku roku wzrosły ceny ropy naftowej na rynkach światowych, co przyczyniło
się do pewnego podwyższenia inflacji w wielu krajach. Jednocześnie wzrosła nieco
inflacja bazowa w otoczeniu polskiej gospodarki, w tym w strefie euro.
Europejski Bank Centralny utrzymuje stopy procentowe na poziomie bliskim zera, w
tym stopę depozytową poniżej zera, oraz reinwestuje zapadające papiery wartościowe
zakupione w ramach programu skupu aktywów. Rezerwa Federalna Stanów
Zjednoczonych utrzymuje stopy procentowe na niezmienionym poziomie. Jednocześnie
Fed stopniowo ogranicza zmniejszanie swojej sumy bilansowej.
W Polsce utrzymuje się dobra koniunktura, choć tempo wzrostu PKB w I kw. br. było
nieco niższe niż w poprzednich kwartałach. Wzrostowi aktywności gospodarczej sprzyja
rosnąca – choć nieco wolniej niż w poprzednich kwartałach – konsumpcja wspierana
przez zwiększające się zatrudnienie i płace oraz bardzo dobre nastroje konsumentów.
Towarzyszy temu wzrost inwestycji.
W ostatnich miesiącach wzrosła dynamika cen konsumpcyjnych, do czego przyczynił
się wzrost cen paliw i żywności, a także wyższa inflacja bazowa. Mimo to inflacja
utrzymuje się na umiarkowanym poziomie.
W ocenie Rady perspektywy krajowej koniunktury pozostają korzystne. W kolejnych
kwartałach nastąpi jednak prawdopodobnie stopniowe obniżenie się tempa wzrostu PKB.
Jednocześnie inflacja utrzyma się na umiarkowanym poziomie i w horyzoncie
oddziaływania polityki pieniężnej będzie się kształtować w pobliżu celu inflacyjnego.

Rada ocenia, że obecny poziom stóp procentowych sprzyja utrzymaniu polskiej
gospodarki na ścieżce zrównoważonego wzrostu oraz pozwala zachować równowagę
makroekonomiczną.

