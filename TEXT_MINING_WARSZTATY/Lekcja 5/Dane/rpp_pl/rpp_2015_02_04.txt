Warszawa, 4 lutego 2015 r.

Informacja po posiedzeniu Rady Polityki Pieniężnej
w dniach 3-4 lutego 2015 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 2,00% w skali rocznej;
 stopa lombardowa 3,00% w skali rocznej;
 stopa depozytowa 1,00% w skali rocznej;
 stopa redyskonta weksli 2,25% w skali rocznej.
Wzrost aktywności gospodarczej na świecie pozostaje umiarkowany, przy czym
sytuacja gospodarcza w poszczególnych krajach jest zróżnicowana. W Stanach
Zjednoczonych wzrost PKB w IV kw. ub. r. utrzymał się na relatywnie wysokim
poziomie w stosunku do większości gospodarek rozwiniętych, a perspektywy
koniunktury w tej gospodarce pozostają korzystne. Jednakże w strefie euro, będącej
głównym partnerem handlowym Polski, dynamika aktywności pozostaje niska, a
napływające informacje sygnalizują jedynie powolne ożywienie w kolejnych kwartałach.
Również w największych gospodarkach wschodzących, w tym w Chinach, wzrost PKB
utrzymuje się na niskim, jak na te kraje, poziomie, a w Rosji wzrost wyhamował w
pobliże zera.
W ostatnim miesiącu ponownie obniżyły się ceny ropy naftowej. Równocześnie
nastąpił spadek cen niektórych innych surowców. Wraz z umiarkowanym tempem
wzrostu gospodarczego na świecie powodowało to obniżenie inflacji w wielu krajach. W
najbliższym otoczeniu Polski – w tym strefie euro i większości krajów Europy
Środkowo-Wschodniej – roczna dynamika cen spadła poniżej zera. W krajach będących
importerami surowców netto spadek cen surowców może wspierać wzrost gospodarczy.
Główne banki centralne nadal utrzymują stopy procentowe na historycznie niskim
poziomie. Jednocześnie Europejski Bank Centralny istotnie zwiększył skalę programu
skupu aktywów, rozszerzając jego zakres o obligacje skarbowe. Z kolei Narodowy Bank
Szwajcarii (SNB) nieoczekiwanie upłynnił kurs franka wobec euro, co przyczyniło się do
jego silnej aprecjacji wobec innych walut, w tym złotego. SNB obniżył także stopy
procentowe.
W Polsce, wstępne dane o rachunkach narodowych za 2014 r. sygnalizują, że
dynamika PKB w IV kw. nieznacznie się obniżyła, utrzymując się powyżej 3%.
Stabilnemu wzrostowi konsumpcji towarzyszyło pewne spowolnienie wzrostu
inwestycji. Jednocześnie dynamika importu obniżyła się silniej niż eksportu,
ograniczając ujemny wkład eksportu netto do wzrostu PKB. W grudniu wzrosła
dynamika produkcji przemysłowej, budowlano-montażowej oraz sprzedaży detalicznej.

1/2

Wzrost akcji kredytowej, zarówno dla gospodarstw domowych, jak i przedsiębiorstw
pozostaje stabilny. Silne umocnienie franka szwajcarskiego zwiększyło zarazem poziom
zadłużenia gospodarstw domowych posiadających zobowiązania w tej walucie, co może
prowadzić do ograniczenia ich konsumpcji.
Dane z rynku pracy wskazują na dalszy spadek bezrobocia (po wyeliminowaniu
wahań sezonowych) wynikający w dużym stopniu ze wzrostu zatrudnienia w sektorze
przedsiębiorstw. Presja płacowa w sektorze przedsiębiorstw pozostaje jednak
ograniczona, na co wskazuje utrzymywanie się umiarkowanej dynamiki wynagrodzeń.
W grudniu dynamika cen towarów i usług konsumpcyjnych była niższa od
oczekiwań, obniżając się do -1,0% r/r. Towarzyszył temu dalszy spadek większości miar
inflacji bazowej, co potwierdza brak presji popytowej. Jednocześnie przyspieszył spadek
cen produkcji sprzedanej przemysłu, co wskazuje na utrzymujący się brak presji
kosztowej w gospodarce. Oczekiwania inflacyjne przedsiębiorstw i gospodarstw
domowych pozostają bardzo niskie.
Biorąc pod uwagę zwiększoną zmienność na rynkach finansowych w ostatnim
okresie Rada postanowiła pozostawić stopy procentowe NBP na niezmienionym
poziomie. Rada nie wyklucza jednak dostosowania polityki pieniężnej w najbliższym
okresie, jeśli wydłuży się oczekiwany okres deflacji i tym samym wzrośnie ryzyko
pozostania inflacji poniżej celu w średnim okresie. Pełniejsza ocena perspektyw powrotu
inflacji do celu będzie możliwa, po zapoznaniu się z napływającymi informacjami, w
tym marcową projekcją NBP.

2/2

