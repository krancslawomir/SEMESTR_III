Warszawa, 8 czerwca 2016 r.

Informacja

po

posiedzeniu

Rady

Polityki

Pieniężnej

w dniach 7-8 czerwca 2016 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
Wzrost aktywności gospodarczej na świecie pozostaje umiarkowany, przy czym
utrzymuje się niepewność dotycząca jego perspektyw. W strefie euro trwa stopniowe
ożywienie, jednak na perspektywy aktywności gospodarczej w tej strefie negatywnie
oddziałuje słaba koniunktura w krajach rozwijających się. W Stanach Zjednoczonych –
mimo obniżenia dynamiki PKB w I kw. – oczekiwana jest kontynuacja umiarkowanego
wzrostu aktywności gospodarczej. Napływające dane sygnalizują dalsze osłabienie
wzrostu gospodarczego w Chinach, a Rosja i Brazylia pozostają w recesji.
Ceny ropy naftowej oraz wielu innych surowców na rynkach światowych – pomimo
pewnego wzrostu w ostatnich miesiącach – pozostają wyraźnie niższe niż w
poprzednich latach. Niskie ceny surowców wraz z umiarkowaną aktywnością
gospodarczą na świecie są główną przyczyną utrzymywania się dynamiki cen
konsumpcyjnych w wielu gospodarkach na bardzo niskim poziomie. W niektórych
gospodarkach – w tym w strefie euro – dynamika cen jest ujemna.
Europejski Bank Centralny utrzymuje stopy procentowe na bardzo niskim poziomie,
w tym stopę depozytową poniżej zera, a także kontynuuje zakupy aktywów
finansowych. Natomiast Rezerwa Federalna – po podwyżce w grudniu – utrzymuje
stopy procentowe na niezmienionym poziomie, sygnalizując ich możliwy wzrost w
przyszłości.
W Polsce w I kw. br. nastąpiło obniżenie dynamiki PKB. Do spowolnienia wzrostu
gospodarczego przyczynił się głównie spadek inwestycji związany częściowo z
zakończeniem realizacji projektów współfinansowanych ze środków unijnych w ramach
poprzedniej perspektywy budżetowej. Jednocześnie wzrost popytu konsumpcyjnego
pozostał stabilny, czemu sprzyjało rosnące zatrudnienie, poprawa nastrojów
konsumentów oraz wzrost kredytu dla gospodarstw domowych. Biorąc pod uwagę
utrzymującą się dobrą sytuację finansową firm i wysokie wykorzystanie ich zdolności
produkcyjnych, spadek inwestycji – a zatem również osłabienie wzrostu gospodarczego
– na początku br. był prawdopodobnie przejściowy. Zwiększenie wydatków
konsumpcyjnych związane z uruchomieniem Programu „Rodzina 500plus” będzie
oddziaływało w kierunku wzrostu dynamiki PKB w kolejnych kwartałach. Czynnikiem
1/2

ryzyka dla krajowej aktywności gospodarczej pozostaje natomiast niepewność dotycząca
koniunktury za granicą.
Ze względu na ujemną lukę popytową, a także umiarkowaną dynamikę przeciętnych
nominalnych wynagrodzeń, w gospodarce nie ma obecnie presji inflacyjnej. Roczna
dynamika cen konsumpcyjnych oraz cen produkcji pozostają ujemne. Do spadku cen
przyczyniają się nadal głównie czynniki zewnętrzne, w szczególności wcześniejszy silny
spadek cen surowców na rynkach światowych oraz niska dynamika cen w otoczeniu
polskiej gospodarki. Towarzyszą temu bardzo niskie oczekiwania inflacyjne.
Utrzymująca się deflacja nie wywiera jak dotąd negatywnego wpływu na decyzje
podmiotów gospodarczych.
W ocenie Rady w najbliższych kwartałach dynamika CPI pozostanie ujemna ze
względu na wcześniejszy silny spadek cen surowców na rynkach światowych.
Jednocześnie, po przejściowym spowolnieniu dynamiki PKB na początku roku, w
kolejnych kwartałach oczekiwane jest utrzymanie stabilnego wzrostu gospodarczego.
Głównym czynnikiem wzrostu pozostanie popyt konsumpcyjny wspierany rosnącym
zatrudnieniem, prognozowanym przyspieszeniem płac oraz zwiększeniem świadczeń
społecznych. Jednocześnie źródłem niepewności dla gospodarki – w tym dla
kształtowania się cen – pozostaje ryzyko pogorszenia koniunktury na świecie oraz
wahania cen surowców.
Rada podtrzymuje ocenę, że w świetle dostępnych danych i prognoz obecny poziom
stóp procentowych sprzyja utrzymaniu polskiej gospodarki na ścieżce zrównoważonego
wzrostu oraz pozwala zachować równowagę makroekonomiczną.

2/2

