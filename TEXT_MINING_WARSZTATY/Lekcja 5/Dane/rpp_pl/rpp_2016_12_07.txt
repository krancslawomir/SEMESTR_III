Warszawa, 7 grudnia 2016 r.

Informacja

po

posiedzeniu

Rady

Polityki

Pieniężnej

w dniach 6-7 grudnia 2016 r.
Rada postanowiła utrzymać stopy procentowe NBP na niezmienionym poziomie:
 stopa referencyjna 1,50%;
 stopa lombardowa 2,50%;
 stopa depozytowa 0,50%;
 stopa redyskonta weksli 1,75%.
Wzrost aktywności gospodarczej na świecie pozostaje umiarkowany, przy
utrzymującej się niepewności co do jego perspektyw. W strefie euro wzrost gospodarczy
jest stabilny, choć w III kw. dynamika PKB obniżyła się w niektórych jej krajach, w tym
w Niemczech. Wzrost PKB spowolnił również w krajach Europy Środkowo-Wschodniej.
W Stanach Zjednoczonych utrzymuje się dobra koniunktura, natomiast w Chinach
wzrost gospodarczy jest niższy niż w poprzednich latach. Towarzyszy temu
zmniejszanie się skali recesji w Rosji.
W warunkach umiarkowanego wzrostu gospodarczego na świecie oraz niższych niż
w poprzednich latach cen surowców dynamika cen w otoczeniu polskiej gospodarki jest
nadal bardzo niska, choć stopniowo rośnie.
Europejski Bank Centralny utrzymuje stopy procentowe na poziomie bliskim zera,
w tym stopę depozytową poniżej zera, a także kontynuuje zakupy aktywów
finansowych. Rezerwa Federalna Stanów Zjednoczonych sygnalizuje prawdopodobny
wzrost stóp procentowych w najbliższym czasie. Perspektywa zacieśnienia polityki
pieniężnej w Stanach Zjednoczonych przyczyniła się do umocnienia dolara i wzrostu
rentowności obligacji wielu krajów. Towarzyszyło temu osłabienie walut gospodarek
wschodzących, w tym złotego.
W Polsce dynamika PKB w III kw. obniżyła się, a dane o aktywności gospodarczej
sygnalizują, że ukształtuje się ona na obniżonym poziomie również w IV kw.
Spowolnienie wzrostu gospodarczego w Polsce jest związane głównie ze spadkiem
inwestycji, spowodowanym przejściowym zmniejszeniem wykorzystania środków
unijnych po zakończeniu poprzedniej perspektywy finansowej UE. Dynamikę inwestycji
obniża też niepewność utrzymująca się wśród przedsiębiorstw. Do niższej dynamiki
PKB w III kw. przyczynił się również słabszy niż w poprzednim kwartale wzrost
eksportu, związany prawdopodobnie z obniżeniem wzrostu gospodarczego u głównych
partnerów handlowych Polski. Krajowy wzrost gospodarczy jest natomiast nadal
wspierany przez coraz szybciej rosnący popyt konsumpcyjny w warunkach
systematycznej poprawy sytuacji na rynku pracy, korzystnych nastrojów gospodarstw

1/2

MERGEFORMA
T

domowych oraz wypłat świadczeń wychowawczych w ramach programu „Rodzina 500
plus”.
Roczna dynamika cen towarów i usług konsumpcyjnych stopniowo rośnie
– w listopadzie wyniosła 0%. Nieznacznie zwiększa się również dynamika cen produkcji
sprzedanej przemysłu. Do wzrostu dynamiki cen przyczynia się głównie osłabienie
efektów wcześniejszego spadku cen surowców na rynkach światowych. Czynnikami
ograniczającymi dynamikę cen są: nadal niski wzrost cen za granicą, ujemna luka
popytowa w krajowej gospodarce oraz niskie oczekiwania inflacyjne.
W ocenie Rady w kolejnych kwartałach dynamika cen będzie nadal stopniowo
rosnąć. Oprócz wygaśnięcia efektów wcześniejszych spadków cen surowców wzrostowi
cen w przyszłym roku będzie sprzyjało oczekiwane stopniowe przyśpieszenie wzrostu
gospodarczego, następujące po przejściowym obniżeniu dynamiki PKB w tym roku.
Przyśpieszeniu wzrostu PKB w kolejnych kwartałach będzie sprzyjać wzrost dynamiki
konsumpcji. W przyszłym roku powinna wzrosnąć również dynamika inwestycji, czemu
będzie sprzyjać dobra sytuacja finansowa firm, wysokie wykorzystanie ich zdolności
produkcyjnych oraz stopniowe zwiększanie stopnia absorpcji funduszy unijnych.
Rada podtrzymuje ocenę, że w świetle dostępnych danych i prognoz obecny poziom
stóp procentowych sprzyja utrzymaniu polskiej gospodarki na ścieżce zrównoważonego
wzrostu oraz pozwala zachować równowagę makroekonomiczną.

2/2

MERGEFORMA
T

